<html>

<head>
<meta http-equiv="Content-Type" content="text/html; charset=big5">
<title>道教學術資訊網站</title>
<style TYPE="text/css">

<!--

TD { font-family: "新細明體", "細明體"; font-size: 12pt;} 

-->

A:link {text-decoration:none;}

A:visited {text-decoration:none;}

</style>
</head>

<body style="margin:0px;overflow:hidden;" bgcolor="#FFFFFF" leftmargin="0" topmargin="0">
<p>
</p>

<div id="Layer1"
style="position:absolute; left:0;top:0px;width:100%;z-index:1;visibility:visible">

<table border="0" width="100%">
  <tr width="100%">
    <td width="15%" bgcolor="#FFFFe6">
    <img src="../../../../CMTimages/left.gif" align="right" width="44" height="600"></td>
    <td width="70%" valign="top">　<p align="center">
    <img src="../../../../CMTimages/Back_dz.gif" width="420" height="320"> </td>
    <td width="15%" bgcolor="#FFFFe6">
    <img src="../../../../CMTimages/right.gif" align="left" width="44" height="600"> </td>
  </tr>
</table>
</div><div id="Layer2"
style="height:100%;overflow-x:auto;overflow-y:scroll;padding:10px;
position:absolute;left:0px;top:0;width:100%;z-index:2;visibility:visible">

<table border="0" width="100%">
  <tr>
    <td width="15%" valign="top" align="left">
    <a target="_parent" href="../../../../CMTS000.htm">
    <img src="../../../../CMTimages/gotop.gif" alt="index.gif (3505 bytes)" border="0" width="60" height="60"></a></td>
    <td width="70%" align="center">
    <table border="1" cellspacing="1" width="100%" id="table1">
      <tr>
        <td width="100%" align="center">
        <img border="0" src="../../../../CMTimages/LOGO.gif" width="482" height="71"></td>
        </tr>
		<tr>
        <td width="95%" align="center" height="100%">
        <font size="6" color="#008080">正統道藏電子文字資料庫</font></td>
      </tr>
		<tr>
        <td width="95%" align="center" height="50%">
        <font face="細明體" color="#800000" size="5">太清部</font><font size="3" color="#008080">(CH06)</font></td>
      </tr>
		<tr>
        <td width="95%" align="center" height="50%">
        <p style="margin:0cm;margin-bottom:.0001pt"><b>
		<span style="font-size: 24.0pt; font-family: 新細明體; color: #C0504D">孫子註解</span></b></p>
		<p align="left">
		<span style="font-size: 12.0pt; font-family: 標楷體; color: #C0504D">
		經名：孫子註解。又名孫子十家注。十三卷。底本出處：《正統道藏》 
		太清部。參校版本：一、宋本十一家孫子注。二、諸子集成本《孫子十家注》。三、郭化若譯《十一家注孫子》。</span></td>
      </tr>
		<tr>
        <td width="97%" align="center">
    	<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0">
		<span style="font-size: 18.0pt; font-family: 新細明體; color: #C0504D">
		孫子註解卷之九</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0">
		<span lang="EN-US" style="font-family:
&quot;New MingLiu&quot;">&nbsp;</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0">
		<b><span style="font-family: 新細明體; color: #C0504D">行軍篇</span></b></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">　</p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family:標楷體">　　</span><span style="font-size:9.0pt;font-family:新細明體;color:#C0504D">曹操曰：擇便利而行也。王&#26227;曰：行軍當據地便，察敵情也。張預曰：知九地之變，然後可以擇利而行軍，故次九變。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">孫子曰：凡處軍、相敵：</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family:標楷體;
color:#C0504D">
		　　王&#26227;曰：處軍凡有四，相敵几三十有一。張預曰：自絕山依谷，至伏姦之所處，則處軍之事也。自敵近而靜，至必謹察之，則相敵之事也。相猶察也，料也。</span><span lang="EN-US" style="font-family:&quot;New MingLiu&quot;"><br>
		</span><span style="font-family: 新細明體; color: #C0504D">絕山依谷；</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:標楷體;color:#C0504D">
		　　曹操曰：近水草利便也。李筌曰：軍，我；敵，彼也。相其依止，則勝敗之數，彼我之勢可知也。絕山，守險也；谷近水草。夫列營壘，必先分卒守隘，縱畜牧，收樵採而後寧。杜牧曰：絕，過也；依，近也。言行軍經過山險，須近谷而有水草之利也。吳子曰：無當天&#31432;大谷之口。言不可當谷，但近谷而處可也。賈林曰：兩軍相當敵，宜擇利而動。絕山，跨山；依谷，傍谷也。跨山無後患，依谷有水草也。梅堯臣曰：前為山所隔，則依谷以為固。王&#26227;曰：絕，度也；依，謂附近耳。曹公曰：近水草便利也。張預曰：絕，猶越也。凡行軍越過山險，必依附漢谷而居，一則利水草，一則負險固。後漢武都羌為寇，馬援討之。羌在山上，援據便地，奪其水草，不與戰。羌窮困悉降。羌不知依谷之利也。</span><span lang="EN-US" style="font-family:&quot;New MingLiu&quot;"><br>
		</span><span style="font-family: 新細明體; color: #C0504D">視生處高；</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:標楷體;color:#C0504D">
		　　曹操曰：生者，陽也。李筌曰：向陽曰生，在山曰高。生高之地可居也。杜牧曰：言須處高而面南也。陳&#30373;曰：若地有東西，其法何如？答曰：然則面東也。賈林曰：居陽曰生，視生為無蔽冒物也，處軍當在高。杜佑曰：高，陽也。視謂目前生地。處軍當在高。梅堯臣曰：若在陵之上，必向陽而居；處高，乘便也。張預曰：視生，謂面陽也；處軍當在高阜。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">戰隆無登；</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span lang="EN-US" style="font-family:
標楷體;color:#C0504D">&nbsp;&nbsp;&nbsp; </span><span style="font-family:標楷體;color:#C0504D">
		曹操曰：無迎高也。李筌曰：敵自高而下，我無登而取之。杜牧曰：隆，高也。言敵人在高，我不可自下往高，迎敵人而接戰也。一作戰降無登。降，下也。賈林曰：戰宜乘下，不可迎高也。杜佑曰：無迎高也。謂山下也。戰於山下，敵引之上山，無登逐也。梅堯臣曰：敵處地之高，不可登而戰。張預曰：敵處隆高之地，不可登迎與戰。一本作戰降無登迎。謂敵下山來戰，引我上山，則不可登迎。</span><span lang="EN-US" style="font-family:&quot;New MingLiu&quot;"><br>
		</span><span style="font-family: 新細明體; color: #C0504D">此處山之軍也。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span lang="EN-US" style="font-family:標楷體;color:#C0504D">&nbsp;&nbsp;&nbsp;
		</span><span style="font-family:標楷體;
color:#C0504D">梅堯臣曰：處山當知此三者。張預曰：凡高而崇者，皆謂之山，處山拒敵，以上三事為法。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family: 新細明體; color: #C0504D">絕水必遠水；</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span lang="EN-US" style="font-family:標楷體;color:#C0504D">&nbsp;&nbsp;&nbsp;
		</span><span style="font-family:標楷體;
color:#C0504D">
		曹操、李筌曰：引敵使渡。杜牧曰：魏將郭淮在漢中，蜀主劉備欲渡漢水來攻，諸將議眾寡不敵，欲依水為陳以拒之。淮曰：此示弱而不足挫敵，不如遠水為陳，引而必之；半濟而後擊，備可破也。既列陳，備疑，不敢渡。梅堯臣曰：前為水所隔，則遠水以引敵。王皙曰：我絕水也，曹說是也。張預曰：凡行軍過水，欲舍止者，必去水稍遠，一則引敵使渡，一則進退無礙。郭淮遠水為陳，劉備悟之而不渡是也。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">客絕水而來，勿迎之於水內，令半濟而擊之，利；</span><span lang="EN-US" style="font-family:
&quot;New MingLiu&quot;;color:#C0504D"><br>
		</span><span lang="EN-US" style="font-family:標楷體;color:#C0504D">&nbsp;&nbsp;&nbsp;
		</span><span style="font-family:標楷體;
color:#C0504D">
		李筌曰：韓信殺龍沮於濰水，夫&#27113;敗楚子於清發是也。杜牧曰：楚漢相持，項羽自擊彭越，令其大司馬曹咎守成&#33263;。漢軍桃戰，咎涉汜水戰。漢軍候半涉，擊，大破之。水內乃汭也，誤為內耳。梅堯臣曰：敵之方來，迎於水濱則不渡。王&#26227;曰：內當作汭。迎於水汭，則敵不敢濟；遠則趨利不及，當得其宜也。何氏曰：如春秋時，宋公及楚人戰于泓。宋人既成列，楚人未既濟。司馬曰：彼眾我寡，及其未既濟也，請擊之。公曰：不可。既濟而未成列，又以告。公曰：未可。既陳而後擊之，宋師敗績，公傷股，門官殲焉。宋公違之故敗也。吳伐楚，楚師敗；及清發，將擊之。夫&#27113;王曰：困獸猶&#39725;，況人乎？若知不免而政死，必敗我；若使先濟者知免，後者慕之，蔑有&#39725;心矣。半濟，而後可擊也。從之，又敗之。魏將郭淮在漢中，蜀主劉備欲渡漢水來攻。時諸將等議曰：眾寡不敵。欲依水為陳以拒之。淮曰：此則示弱，而不足以挫敵，非筭也。不如遠水為陳，引而致之，半濟而後擊，備可破也。既陳，備疑，不敢渡。唐武德中，薛萬均與羅藝守幽燕，竇建德率眾十萬寇范陽，萬均謂藝曰：眾寡不敵，今若出&#39724;，百戰百敗，當以計取之。可令贏兵弱馬，阻水背城為陳以誘之。賊若渡水交兵，請公精騎百人，伏於城側，待其半渡而擊之。從之。建德渡水，萬均擊破之。張預曰：敵若引兵渡水來戰，不可迎之於水邊，俟其半濟，行列未定，首尾不接，擊之必勝。公孫瓚敗黃巾賊於東光，薛萬均破竇建德於范陽，皆用此術也。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">欲戰者，無附於水而迎客；</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span lang="EN-US" style="font-family:
標楷體;color:#C0504D">&nbsp;&nbsp;&nbsp; </span><span style="font-family:標楷體;color:#C0504D">
		曹操曰：附，近也。李筌曰：附水迎客，敵必不得渡而與我戰。杜牧曰：言我欲用戰，不可近水迎敵，恐敵人疑我不渡也。義與上同，但客主詞異耳。杜佑曰；附，近也。近水待敵，不得渡也。梅堯臣曰：必欲戰，亦莫若遠水。王&#26227;曰：我利在戰，則當差遠，使敵必渡而與之戰也。張預曰：我欲必戰，勿近水迎敵，恐其不得渡；我不欲戰，則阻水拒之，使不能濟。晉將陽處父與楚將子上夾泜水而軍。陽子退舍，欲使楚人渡；子上亦退舍，欲令晉師渡。遂皆不戰而歸。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family: 新細明體; color: #C0504D">視生處高，</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span lang="EN-US" style="font-family:標楷體;color:#C0504D">&nbsp;&nbsp;&nbsp;
		</span><span style="font-family:標楷體;
color:#C0504D">
		曹操曰：水上亦當處其高也；前向水，後當依高而處之。梅堯臣曰：水上亦據高而向陽。王&#26227;曰：曹公曰：水上亦當處其高。&#26227;謂非謂近水之地；下曹註云：恐溉我也。疑當在此下。何氏曰：視生，向陽遠視也。軍處高，遠見敵勢，則敵人不得潛來出我不意也。張預曰：或岸邊為陳，或水上泊舟，皆須面陽而居高。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family: 新細明體; color: #C0504D">無迎水流，</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span lang="EN-US" style="font-family:標楷體;color:#C0504D">&nbsp;&nbsp;&nbsp;
		</span><span style="font-family:標楷體;
color:#C0504D">
		曹操曰：恐溉我也。李筌曰：恐溉我也。智伯灌趙襄子，光武潰王尋，迎水處高乃敗之。杜牧曰：水流就下，不可於卑下處軍也，恐敵人開&#20915;，灌浸我也。上文云，視生處高也。諸葛武侯曰：水上之陳，不逆其流。此言我軍舟船，亦不可泊於下流，言敵人得以乘流而薄我也。賈林曰：水流之地，可以溉吾軍，可以流毒藥。迎，逆也。一云：逆流而營軍，兵家所忌。梅堯臣曰：無軍下流，防其&#20915;灌。舶艫之戰，逆亦非便。王&#26227;曰：當乘上流。魏曹仁征吳，欲攻濡須洲中。蔣濟曰：賊據西岸，列船上流，而兵入洲中，是謂自內地獄，危亡之道也。仁不從而敗。何氏曰：順流而戰，則易為力。張預曰：卑地勿居，恐&#20915;水溉我。舟戰亦不可處下流，以彼沿我沂戰不便也。兼慮敵人投毒於上流。楚令尹拒吳，卜戰不吉。司馬子魚曰：我得上流，何故不吉？遂&#20915;戰，果勝。是軍須居上流也。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family: 新細明體; color: #C0504D">此處水上之軍也。</span><span lang="EN-US" style="font-family:&quot;New MingLiu&quot;;color:#C0504D">
		<br>
		</span><span lang="EN-US" style="font-family:標楷體;color:#C0504D">&nbsp;&nbsp;&nbsp;
		</span><span style="font-family:標楷體;
color:#C0504D">梅堯臣曰：處水上，當知此五者。張預曰：凡近水為陳，皆謂水上之軍。水上拒敵，以上五事為法。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">絕斥澤，惟亟去無留；</span><span lang="EN-US" style="font-family:&quot;New MingLiu&quot;;
color:#C0504D"><br>
		</span><span lang="EN-US" style="font-family:標楷體;color:#C0504D">&nbsp;&nbsp;&nbsp;
		</span><span style="font-family:標楷體;
color:#C0504D">
		陳&#30373;曰：斥，鹹鹵之地，水草惡，漸沙不可處軍。新訓曰地固斥澤不生五穀者是也。賈林曰：鹹鹵之地，多無水草，不可久留。梅堯臣曰：斥，遠也。曠蕩難守，故不可留。王&#26227;曰：斥，鹵也。地廣且下，而無所依。張預曰：刑法志云：山川沈斥。顏師古註曰：沈，深水之下；斥，鹹鹵之地。然則斥澤謂瘠鹵漸洳之所也。以其地氣濕潤，水草薄惡，故宜急過。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">若交軍於斥澤之中，必依水草而背&#34886;樹；</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span lang="EN-US" style="font-family:
標楷體;color:#C0504D">&nbsp;&nbsp;&nbsp; </span><span style="font-family:標楷體;color:#C0504D">
		曹操曰：不得已與敵會於斥澤中。李筌曰：急過不得，戰必依水背樹。夫有水樹，其地無陷溺也。杜牧曰：斥鹵之地，草木不生，謂之飛鋒。言於此忽遇敵，即須擇有水草林木而止之。杜佑曰<span lang="EN-US">:</span>一本作背&#34886;木。言不得已與敵戰，而會斥澤之中，當背稠樹以為固守，蓋地利，兵之助也。梅堯臣曰：不得已而會敵，則依近水草，背倚&#34886;木。王&#26227;曰：碎與敵遇於此，亦必就利而背固也。張預曰：不得已而會兵於此地，必依近水草，以便樵汲，背倚林木，以為險阻。</span><span lang="EN-US" style="font-family:標楷體"><br>
		</span><span style="font-family: 新細明體; color: #C0504D">此處斥澤之軍也。</span><span lang="EN-US" style="font-family:標楷體;color:#C0504D"><br>
		&nbsp;&nbsp;&nbsp; </span><span style="font-family:標楷體;
color:#C0504D">梅堯臣曰：處斥澤，當知此二者。張預曰：處斥澤之地，以上二事為法。</span><span lang="EN-US" style="font-family:&quot;New MingLiu&quot;"><br>
		</span><span style="font-family: 新細明體; color: #C0504D">平陸處易，</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span lang="EN-US" style="font-family:標楷體;color:#C0504D">&nbsp;&nbsp;&nbsp;
		</span><span style="font-family:標楷體;
color:#C0504D">
		曹操曰：車騎之利也。杜牧曰：言於平陸，必擇就其中坦易平穩之處以處軍，使我車騎得以馳逐。王&#26227;同曹操註。何氏同杜牧註。張預曰：平原廣野，車騎之地，必擇其坦易無坎陷之處以居軍，所以利於馳突也。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family: 新細明體; color: #C0504D">而右背高，前死後生，</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span lang="EN-US" style="font-family:標楷體;color:#C0504D">&nbsp;&nbsp;&nbsp;
		</span><span style="font-family:標楷體;
color:#C0504D">
		曹操曰：戰便也。李筌曰：夫人利用，皆便於右，是以背之。前死，必敵之地；後生，我自處。杜牧曰：太公曰：軍必左川澤而右丘陵。死者，下也；生者，高也。下不可以禦高，故戰便於軍馬也。賈林曰：岡阜曰生，戰地曰死。後岡阜，處軍穩；前臨地，用兵便；高在右，回轉順也。梅堯臣曰：擇其坦易，車騎便利；右背丘陵，勢則有憑；前低後隆，戰者所便。王&#26227;曰<span lang="EN-US">:</span>凡兵皆宜向陽，既後背山，即前生後死，疑文誤也。張預曰：雖是平陸，須有高阜，必右背之，所以恃為形勢者也。前低後高，所以便乎奔擊也。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family: 新細明體; color: #C0504D">此處平陸之軍也。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span lang="EN-US" style="font-family:標楷體;color:#C0504D">&nbsp;&nbsp;&nbsp;
		</span><span style="font-family:標楷體;
color:#C0504D">梅堯臣曰：處平陸，當知此二者。張預曰：居平陸之地，以上二事為法。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">凡此四軍之利，</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span lang="EN-US" style="font-family:
標楷體;color:#C0504D">&nbsp;&nbsp;&nbsp; </span><span style="font-family:標楷體;color:#C0504D">
		李筌曰：四者，山、水、斥澤、平陸也。張預曰：山、水、斥澤、平陸之四軍也。諸葛亮曰：山陸之戰，不升其高；水上之戰，不逆其流；草上之戰，不涉其深；平地之戰，不逆其虛。此兵之利也。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family: 新細明體; color: #C0504D">黃帝之所以勝四帝也。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span lang="EN-US" style="font-family:標楷體;color:#C0504D">&nbsp;&nbsp;&nbsp;
		</span><span style="font-family:標楷體;
color:#C0504D">
		曹操曰：黃帝始立，四方諸侯無不稱帝，以此四地勝之也。李筌曰：黃帝始受兵法於風后，而滅四方，故曰勝四帝也。梅堯臣曰：四帝當為四軍字之誤歟？言黃帝得四者之利，處山則勝山，處水上則勝水上，處斥澤則勝斥澤，處平陸則勝平陸也。王&#26227;曰：四帝或曰當作四軍。曹公曰：黃帝始立，四方諸侯無不稱帝，以此四地勝之也。一本無作亦。何氏曰：梅氏之說得之。張預曰：黃帝始立，四方諸侯亦稱帝，以此四地勝之。按史記黃帝紀云：與炎帝戰於阪泉，與蚩尤戰於涿鹿，北逐葷粥。又太公六韜言黃帝七十戰而定天下。此即是有四方諸侯戰也。兵家之法，皆始於黃帝，故云然也。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family: 新細明體; color: #C0504D">凡軍好高而惡下，</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:標楷體;color:#C0504D">
		　　梅堯臣曰：高則爽塏，所以安和，亦以便勢；下則卑濕，所以生疾；亦以難戰。王&#26227;曰：有降無登，且遠水患也。張預曰：居高則便於覘望，利於馳逐；處下則難以為固，易以生疾。</span><span lang="EN-US" style="font-family:&quot;New MingLiu&quot;"><br>
		</span><span style="font-family: 新細明體; color: #C0504D">貴陽而賤陰，</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:標楷體;color:#C0504D">
		　　梅堯臣曰：處陽則明順，處陰則晦逆。王&#26227;曰：久處陰濕之地，則生憂疾，且弊軍器也。張預曰：東南為陽，西北為陰。</span><span lang="EN-US" style="font-family:&quot;New MingLiu&quot;"><br>
		</span><span style="font-family: 新細明體; color: #C0504D">養生而處實；</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:標楷體;color:#C0504D">
		　　曹操曰：恃滿實也。養生，向水草，可放牧養畜乘。實，猶高也。梅堯臣曰：養生，便水草，處實，利糧道。王&#26227;曰：養生，謂水草糧精之屬，處實者，倚固之謂。張預曰：養生，謂就善水草放牧也。處實，謂倚隆高之地以居也。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">軍無百疾，是謂必勝。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family:標楷體;
color:#C0504D">
		　　李筌曰：夫人處卑下必癘疾，惟高陽之地可居也。杜牧曰：生者陽也；實者高也。言養之於高，則無卑濕陰翳，故百疾不生，然後必可勝也。梅堯臣曰：能知上三者，則勢勝可必，疾氣不生。張預曰：居高面陽，養生處厚，可以必勝；地氣乾熯，故疾癘不作。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family: 新細明體; color: #C0504D">丘陵隄防，必處其陽，而右背之。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:標楷體;color:#C0504D">
		　　杜牧曰：凡遇丘陵隄防之地，常居其東南也。梅堯臣曰：雖非至高，亦當前向明而右依實。王&#26227;曰：處陽則人舒以和，器健以利也。張預曰：面陽所以貴明顯，背高所以為險固。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family: 新細明體; color: #C0504D">此兵之利，地之助也。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:標楷體;color:#C0504D">
		　　梅堯臣曰：兵所利者，得形勢以為助。張預曰：用兵之利，得地之助。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family: 新細明體; color: #C0504D">上雨，水沬至，欲涉者，待其定也。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:標楷體;color:#C0504D">
		　　曹操曰：恐半涉而水遽漲也。李筌曰：恐水暴漲。杜牧曰：言過漢澗，見上流有沬，此乃上源有雨，待其沬盡水定，乃可涉；不爾，半涉，恐有暴水卒至也。杜佑曰：恐半渡水而遂漲。上雨，水當清而反濁沬至，此敵人權遏水之占也，欲以中絕軍。凡地有水欲漲，沬先至，皆為絕軍，當待其定也。梅堯臣曰：流沬未定，恐有暴漲。王&#26227;曰：水漲則沬；涉，步濟也。曹說是也。張預曰：渡未及畢濟，而大水忽至也。沬，謂水上泡漚。</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">凡地有絕澗、</span><span lang="EN-US" style="color:#C0504D"><br>
		</span><span style="font-family:標楷體;color:#C0504D">　　前後嶮峻，水橫其中。</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">天井、</span><span lang="EN-US" style="color:#C0504D"><br>
		</span><span style="font-family:標楷體;color:#C0504D">　　四面峻&#22338;，澗壑所歸。</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">天牢、</span><span lang="EN-US" style="color:#C0504D"><br>
		</span><span style="font-family:標楷體;color:#C0504D">　　三面環絕，易入難出。</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">天羅、</span><span lang="EN-US" style="color:#C0504D"><br>
		</span><span style="font-family:標楷體;color:#C0504D">　　草木蒙密，鋒鏑莫施。</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">天陷、</span><span lang="EN-US" style="color:#C0504D"><br>
		</span><span style="font-family:標楷體;color:#C0504D">　　卑下汙濘，車騎不通。</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">天隙，</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family:標楷體;
color:#C0504D">兩山相向，洞道狹惡。六害皆梅堯臣注。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">必亟去之，勿近也。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family:標楷體;
color:#C0504D">
		　　曹操曰：山深水大者為絕澗，中方高、中央下者為天井，深山所過若蒙籠者為天牢，可以羅絕人者為天羅，地形陷者為天陷，山澗道迫狹、地形深數尺長數丈者為天隙。杜牧曰：軍識曰：地形坳下，大水所及，謂之天井。山澗迫狹，可以絕人，謂之天牢。澗水澄闊，不測淺深，道路泥濘，人馬不通，謂之天陷。地多溝坑，坎陷木石，謂之天隙。林木隱蔽，蒹葭深遠，謂之天羅。賈林曰：兩岸深闊斷人行為絕澗；下中之下為天井；四邊澗險，水草相兼，中央傾側，出入皆難為天牢；道路崎嶇，或寬或狹，細澀難行為天羅；地多沮洳為天胎；兩邊險絕，形狹長而數里，中間難通人行，可以絕塞出入為天隙。此六害之地，不可近背也。梅堯臣曰：六害尚不可近，況可留乎？王&#26227;曰：&#26227;謂絕澗當作絕天澗，脫天字耳。此六者皆自然之形也。牢謂如獄牢，羅謂如網羅也，陷謂溝坑淤濘之屬，隙謂木石若隙罅之地。軍行過此勿近，不然，則脫有不虞，智力無所施也。張預曰：谿谷深峻，莫可過者為絕澗，外高中下，眾水所歸者為天井，山險環繞，所入者隘為天牢；林木縱橫，葭葦隱蔽者為天羅；陂池泥濘，漸車凝騎者為天陷；道路迫狹，地多坑坎者為天隙。凡遇此地，宜遠過不可近之。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family: 新細明體; color: #C0504D">吾遠之，敵近之；吾迎之，敵背之。</span><span lang="EN-US" style="font-family:&quot;New MingLiu&quot;"><br>
		</span><span style="font-family:標楷體">　　<span style="color:#C0504D">曹操曰：用兵常遠六害，今敵近背之，則我利敵凶。李筌曰：善用兵者，致敵之受害之地也。杜牧曰：迎，向也；背，倚也。言遇此六害之地，吾遠之向之，則進止自由；敵人近之倚之，則舉動有阻。故我利而敵凶也。梅堯臣曰：言六害當使我遠而敵附，我向而敵倚，則我利敵凶。張預曰：六害之地，我既遠之，向之，敵自近之，倚之；我則行止有利，彼則進退多凶也。</span></span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family:新細明體;
color:#C0504D">軍行有險阻、潢井、葭葦、山林、蘙薈者，必謹覆索之，此伏姦之所處也。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family:標楷體;
color:#C0504D">
		　　曹操曰：險者，一高一下之地；阻者，多水也。潢者，池也；井者，下也。葭葦者，眾草所聚；山林者，眾木所居也。蘙薈者，可屏蔽之處也。此以上論地形也。以下相敵情也。李筌曰：以下恐敵之奇伏誘詐也。梅堯臣曰：險阻，隘也，山林之所產；潢井，下也，葭葦之所生。皆蘙薈足以蒙蔽。當掩搜，恐有伏兵。張預曰：臉阻，丘阜之地，多生山林；潢井，卑下之處，多產葭葦。皆蘙薈可以蒙蔽。必條索之，恐兵伏其中。又慮姦細潛隱，覘我虛實，聽我號令，伏姦當為兩事。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">敵近而靜者，恃其險也；</span><span lang="EN-US" style="color:#C0504D"><br>
		</span><span style="font-family:標楷體;color:#C0504D">
		　　梅堯臣曰：近而不動，倚險故也。王&#26227;曰：恃險故不恐也。</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">遠而挑戰者，欲人之進也；</span><span lang="EN-US" style="color:#C0504D"><br>
		</span><span style="font-family:標楷體;color:#C0504D">
		　　杜牧曰：若近以挑我，則有相薄之勢，恐我不進，故遠也。陳&#30373;曰：敵人相近而不挑戰，恃其守險也。若遠而挑戰者，欲誘我使進，然後乘利而奮擊也。梅堯臣同陳&#30373;註。王&#26227;曰：欲必人也。挑，謂擿驍敵求戰。張預曰：兩軍相近而終不動者，倚恃險固也；兩軍相遠而數挑戰者，欲誘我之進也。尉繚子曰：分險者無戰心。言敵人先分得險地，則我勿與之戰也。又曰：挑戰者無全氣。言相去遠則挑戰，而延誘我進，即不可以全氣擊之，與此法同也。</span><span lang="EN-US" style="font-family:&quot;New MingLiu&quot;"><br>
		</span><span style="font-family: 新細明體; color: #C0504D">其所居易者，利也。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:標楷體;color:#C0504D">
		　　曹操曰：所居利也。李筌曰：居易之地，政人之利。杜牧曰：言敵不居險阻，而居平易，必有以便利於事也。一本云：士爭其所居者，易利也。陳&#30373;曰：言敵人得其地利，則將士爭以居之也。賈林曰：敵之所居地多便利，故挑我，使前就已之便，戰則易獲其利，慎勿從之也。梅堯臣曰：所居易利，故來挑戰。王&#26227;伺曹操註。張預曰：敵人捨險而居易者，必有利也。或曰：敵欲人之進，故處於平易，以示利而誘我也。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">&#34886;樹動者，來也；</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family:標楷體;
color:#C0504D">
		　　曹操曰：斬伐樹木，除道進來，故動。梅堯臣同曹操註。張預曰：凡軍必遣善視者登高覘敵，若見林木動搖者，是斬木除道而來也。或曰：不止除道，亦將為兵器也。若晉人伐木益兵是也。</span><span lang="EN-US" style="font-family:&quot;New MingLiu&quot;"><br>
		</span><span style="font-family: 新細明體; color: #C0504D">&#34886;草多障者，疑也。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:標楷體;color:#C0504D">
		　　曹操曰：結草為障，欲使我疑也。杜牧曰：言敵人或營壘未成，或拔軍潛去，恐我來追，或為掩襲，故結草使往往相聚，如有人伏藏之狀，使我疑而不敢進也。賈林曰：結草多為障蔽者，欲使我疑之，於中兵必不實，欲別為攻襲，宜審備之。杜佑曰：結草多障，欲使我疑</span><span lang="EN-US" style="font-size: 9.0pt; font-family: 新細明體; color: #C0504D; background: lime">#1</span><span style="font-size:9.0pt;font-family:
新細明體;color:#C0504D">，</span><span style="font-family:標楷體;color:#C0504D">稠草中多障蔽者，敵必避去，恐追及，多作障蔽，使人疑有伏焉。張預曰：或敵欲追我，多為障蔽，設留形而遁，以避其追；或欲襲我，叢聚草木以為人屯，使我備東而擊西。皆所以為疑也。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">鳥起者，伏也；</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family:標楷體;
color:#C0504D">　　曹操曰：鳥起其上，下有伏兵。李筌曰：藏兵曰伏。杜佑曰：下有伏兵往藏，觸烏而驚起也。張預曰：烏適平飛，至彼忽高起者，下有伏兵也。<span lang="EN-US"><br>
		</span></span><span style="font-family: 新細明體; color: #C0504D">獸駭者，覆也。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:標楷體;color:#C0504D">
		　　曹操曰：敵廣陳張翼，來覆我也。李筌曰：不意而至曰覆。杜牧曰：凡敵欲覆我，必由他道險阻林木之中，故驅起伏獸駭逸也。覆者，來襲我也。陳&#30373;曰：覆者，謂隱於林木之內，潛來掩我。一侯兩軍戰酣，或出其左右，或出其前後，若驚駭伏獸也。梅堯臣曰：獸驚而奔，旁有覆。張預曰：凡欲掩覆人者，必由險阻草木中來，故驚起伏獸奔駭也。<span lang="EN-US"><br>
		</span></span><span style="font-family: 新細明體; color: #C0504D">塵高而銳者，東來也；</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:標楷體;color:#C0504D">
		　　杜牧曰：車馬行疾，仍須魚貫，故塵高而尖。杜佑曰：車馬行疾，塵相衝，故高也。梅堯臣曰：蹄輪勢重，塵必高銳。張預曰：車馬行疾而勢重，又轍&#36857;相次而進，故塵埃高起而說直也。凡軍行須有探侯之人在前，若見敵塵，必馳報主將。如潘黨望晉塵，使騁而告是也。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">卑而廣者，徒來也；</span><span lang="EN-US" style="font-family:&quot;New MingLiu&quot;;
color:#C0504D"><br>
		</span><span style="font-family:標楷體;color:#C0504D">
		　　杜牧曰：步人行遲，可以並列，故塵低而闊也。梅堯臣曰：人步低輕，塵必卑廣。王&#26227;曰：車馬起塵猛，步人則差緩也。張預曰：徒步行緩而&#36857;輕，又行列疏遠，故塵低而來。</span><span lang="EN-US" style="font-family:&quot;New MingLiu&quot;"><br>
		</span><span style="font-family: 新細明體; color: #C0504D">散而條達者，樵探也；</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:標楷體;color:#C0504D">
		　　李筌曰：煙塵之候，晉師伐齊，曳柴從之。齊人登山，望而畏其&#34886;，乃夜遁。薪來即其義也。此筌以樵採二字為薪來字。杜牧曰：樵採者，各隨所向，故塵埃散衍。條達，縱橫斷絕貌也。梅堯臣曰：樵採隨處，塵必縱橫。王&#26227;曰：條達，纖微斷續之貌。張預曰：分遣&#21422;役，隨處樵採，故塵埃散亂而成隧道。</span><span lang="EN-US" style="font-family:&quot;New MingLiu&quot;"><br>
		</span><span style="font-family: 新細明體; color: #C0504D">少而往來者，營軍也。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:標楷體;color:#C0504D">
		　　杜牧曰：欲立營壘，以輕兵往來為斥候，故塵少也。梅堯臣曰：輕兵定營，往來塵少。張預曰：凡分柵營者，必遣輕騎，四面近視其地，欲周知險易廣狹之形，故塵微而來。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">辭卑而益備者，進也；</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family:標楷體;
color:#C0504D">
		　　曹操曰：其使來卑辭，使間視之，敵人增備也。杜牧曰：言敵人使&#26469;，言辭卑遜，復增壘塗壁，若懼我者，是欲驕我使懈怠，必來攻我也。趙奢救閼與，去邯鄲三十里，增壘不進。秦間來，必善食遣之。間以報秦將。秦將果大喜曰：閼與非趙所有矣。奢既遣秦間，乃信道兼行，掩秦不備，擊之，遂大破秦軍也。梅堯臣曰：欲進者，外則卑辭，內則益備，款我也。張預曰：使來辭遜，敵復增備，欲驕我而後進也。田單守即墨，燕將騎劫圍之。單身操版插，與士卒分功，使妻妾綸行伍之間，散食饗士，乃使女子乘城約降。燕大喜。又收民金千鎰，令富豪遣使遺燕將書曰：城即降，願無虜妻妾。燕人益懈。乃出兵擊，大破之。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family: 新細明體; color: #C0504D">辭彊而進驅者，退也；</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family:標楷體;
color:#C0504D">
		　　曹操曰：詭詐也。杜牧曰：吳王夫差北征，會晉定公於黃池，越王句踐伐吳，吳晉方爭長未定。吳王懼，乃合大夫而謀曰：無會而歸，與會而先晉孰利？王孫雒曰：必會而先之。吳王曰：先之若何？雒曰：今夕必挑戰，以廣民心，乃能至也。於是吳王以帶甲三萬人，去晉軍一里，聲動天地。晉使董褐視之，吳王親對曰：孤之事君在今曰，不得事君亦在今曰。董褐曰：臣觀吳王之色，類有大憂；吳將毒我，不可與戰。乃許先歃。吳王既會，遂還焉。杜佑曰：詭詐驅馳，示無所畏，是知欲退也。梅堯臣曰：欲退者使既詞壯，兵又彊進，脅我也。王&#26227;曰：辭彊示進形，欲我不虞其去也。張預曰：使來辭壯，軍又前進，欲脅我而求退也。秦行人夜戒晉師曰：兩軍之士，皆未憖也；來曰請相見。晉庾駢曰：使者目動而言肆，懼我也。秦果宵遁。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family: 新細明體; color: #C0504D">輕車先出居其側者，陳也；</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family:標楷體;
color:#C0504D">
		曹操曰：陳兵欲戰也。杜牧曰：出輕車，先定戰陳壇界也。賈林曰：輕車前禦，欲結陳而來也。張預曰：輕車，戰車也。出軍其旁，陳兵歌戰也。按魚麗之陳，先偏後伍，言以車居前，以伍次之。然則是欲戰者，車先出其側也。<span lang="EN-US"><br>
		</span></span><span style="font-family: 新細明體; color: #C0504D">無約而請和者，謀也；</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:標楷體;color:#C0504D">
		　　李筌曰：無質盟之約請和者，必有謀於人。田單詐騎劫，紀信誑項羽，即其義也。杜牧曰：貞元三年，吐蕃首領尚結贊因侵掠河曲，遇疫癘，人馬死者太半，恐不得回，乃詐與侍中馬燧款懇，因奏請盟會。燧乃盟之。時河中節度使渾城奏曰：若國家勒兵境上，以謀伐為計，蕃戎請盟，亦聽信之。今吐蕃無所求於國家，遽請盟會，必恐不實。上不納。渾瑊率&#34886;二萬，屯涇州平涼縣，盟壇在縣西三十里。五月十三曰，瑊率三千人會壇所，吐蕃果衷甲劫盟焉。陳&#30373;曰：因盟相劫，不獨國朝。晉楚會於宋，楚人衷甲，欲襲晉，晉人知之，是以失信也。今言無約而請和，蓋總論兩國之師，或侵或伐，彼我皆未屈弱，而無故請和好者，此必敵人國內有憂危之事，欲為苟且暫安之計；不然，則知我有可圖之勢，欲使不疑，先求和好，然後乘我不備而來取也。石勒之破王浚也，先密為和好，又臣服於浚；知浚不疑，乃請修軏覲之禮。浚許之。及入，因誅浚而滅之。杜佑曰：未有要約而便來請和，有間謀也。梅堯臣曰：無約請和，必有姦謀。王&#26227;曰：無故驟請和者，宜防他謀也。張預曰：無故請和，必有姦謀。漢高祖欲擊秦軍，使酈食其持重寶埳其將賈&#31466;，秦將果欲連和。高祖因其怠而擊之，秦師大敗。又晉將李矩守榮陽，劉暢以三萬人斗之。矩遣使奉牛酒請降，潛匿精兵，見其弱卒。暢大饗士卒，人皆醉飽。矩夜襲之，暢僅以身免。</span><span lang="EN-US"><br>
		</span><span style="font-family: 新細明體; color: #C0504D">奔走而陳兵車者，期也；</span><span lang="EN-US" style="color:#C0504D"><br>
		</span><span style="font-family:標楷體;color:#C0504D">
		　　李筌曰：戰有期，及將用，是以奔走之。杜牧曰：上文輕車先出，居其側者，陳也，蓋先出車定戰場界，立旗為表，奔走赴表，以為陳也。旗者，期也；與民期於下也。周禮大蒐曰車驟徒趨，及表乃止是也。賈林曰：尋常之期不合奔走，必有遠兵相應；有晷刻之期，必欲合勢同來攻我，宜速備之。梅堯臣曰：立旗為表，奔以赴列。王&#26227;曰：陳而期民，將求戰也。張預曰：立旗為表，與民期於下，故奔走以赴之。周禮曰：車驟徒趨，及表乃止是也。</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">半進半退者，誘也；</span><span lang="EN-US" style="color:#C0504D"><br>
		</span><span style="font-family:標楷體;color:#C0504D">
		　　李筌曰：散於前。杜牧曰：偽為雜亂不整之狀，誘我使進也。梅堯臣曰：進退不一，欲以誘我。王&#26227;曰：詭亂形也。張預曰：詐為亂形，是誘我也。若吳子以囚徒示不整，以誘楚師之類也。</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">杖而立者，飢也；</span><span lang="EN-US" style="color:#C0504D"><br>
		</span><span style="font-family:標楷體;color:#C0504D">
		　　李筌曰：困不能齊。杜牧曰：不食必困，故杖也。一本從此仗字。杜佑曰：倚仗矛戟而立者，飢之意。梅堯臣曰：倚兵而立者，足見飢弊之色。王&#26227;曰：倚杖者，困餒之相。張預曰：凡人不食則困，故倚兵器而立。三軍飲食，上下同時，故一人飢，則三軍皆然。</span><span lang="EN-US" style="font-family:&quot;New MingLiu&quot;"><br>
		</span><span style="font-family: 新細明體; color: #C0504D">汲而先飲者，渴也；</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:標楷體;color:#C0504D">　　李筌曰：汲未至先飲者，士卒之渴。杜牧曰<span lang="EN-US">:</span>命之汲水，未及而先取者，渴也。&#35241;一人，三軍可知也。梅堯臣同杜牧註。王&#26227;曰：以此見其&#34886;行驅飢渴也。張預曰：汲者未及歸營，而先飲水，是三軍渴也。</span><span lang="EN-US" style="font-family:&quot;New MingLiu&quot;"><br>
		</span><span style="font-family: 新細明體; color: #C0504D">見利而不進者，勞也；</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:標楷體;color:#C0504D">
		　　曹操曰：士卒之疲勞也。李筌曰：士卒難用也。杜佑曰：士疲倦也。敵人來，見我利而不能擊進者，疲勞也。梅堯臣曰：人其困乏，何利之趨。張預曰：士卒疲勞，不可使戰，故雖見利，將不敢進也。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family: 新細明體; color: #C0504D">鳥集者，虛也；</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:標楷體;color:#C0504D">
		　　李筌曰：城上有烏，師其遁也。杜牧曰：設留形而遁。齊與晉相持，細叔向曰：烏烏之聲樂，齊師其遁。復周齊王憲伐高齊，將班師，乃以柏葉為幕，燒糞壤去。高齊視之，二曰乃知其空營，追之不及。此乃設留形而遁走也。陳&#30373;曰：此言敵人若去；營幕必空，禽鳥既無畏，乃嗚集其上。楚子元伐鄭，將奔，謀者告曰：楚幕有鳥。乃止。則知其是設留形而遁也。此篇蓋孫子辮敵之情偽也。杜佑曰：敵大作營壘，示我&#34886;；而烏集止其中者，虛也。梅堯臣曰：敵人既去，營壘空虛，鳥鳥無猜，來集其上。張預曰：凡敵潛退，必奔營幕，禽鳥見空，鳴集其上。楚伐鄭，鄭人將奔，諜告曰：楚幕有鳥。乃止。又晉伐齊，叔向曰：城上有鳥，齊師其遁。此乃設留形而遁也。</span><span lang="EN-US" style="font-family:&quot;New MingLiu&quot;"><br>
		</span><span style="font-family: 新細明體; color: #C0504D">夜呼者，恐也；</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:標楷體;color:#C0504D">
		　　曹操曰：軍士夜呼，將不勇也。李筌曰：士卒怯而將懦，故驚恐相呼。杜牧曰：恐懼不安，故夜呼以自壯也。陳&#30373;曰：十人中一人有勇，雖九人怯懦，恃一人之勇，亦可自安。今軍士夜呼，蓋是將無勇。曹說是也。孟氏同陳&#30373;註。張預曰<span lang="EN-US">:</span>三軍以將為主。將無膽勇，不能安&#34886;，故士卒恐懼而夜呼。若晉軍終夜有聲是也。</span><span lang="EN-US"><br>
		</span><span style="font-family: 新細明體; color: #C0504D">軍擾者，將不重也；</span><span lang="EN-US" style="color:#C0504D"><br>
		</span><span style="font-family:標楷體">　<span style="color:#C0504D">　李筌曰：將無威重則軍擾。杜牧曰：言進退舉止，輕佻率易，無威重，軍士亦擾亂也。陳&#30373;曰：將法令不嚴，威容不重，士因以擾亂也。梅堯臣同陳&#30373;註。張預曰：軍中多驚擾者，將不持重也。張遼屯長社，夜，軍中忽亂，一軍盡擾，遼謂左右勿動，是必有造變者，欲以動亂人耳。乃令軍士安坐，遼中陳而立，有頃即定。此則能持重也。</span></span><span lang="EN-US" style="font-family:&quot;New MingLiu&quot;"><br>
		</span><span style="font-family: 新細明體; color: #C0504D">旌旗動者，亂也；</span><span lang="EN-US" style="color:#C0504D"><br>
		</span><span style="font-family:標楷體;color:#C0504D">
		　　杜牧曰：魯莊公敗齊于長勺，曹劌請逐之。公曰：若何？對曰：視其轍亂而旗靡，故逐之。杜佑曰：旌旗謬動，抵東觸西傾倚者，亂也。梅堯臣曰：旌旗輒動，偃亞不次，無紀律也。張預曰：旌旗所以齊&#34886;也，而動搖無定，是部伍雜亂也。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">吏怒者，倦也；</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family:標楷體;
color:#C0504D">
		　　杜牧曰：&#34886;悉倦弊，故吏不畏而忿怒也。陳&#30373;曰：將興不急之役，故人人倦弊也。賈林曰：人困則多怒。梅堯臣曰：吏士倦煩，怒不畏避也。張預曰：政令不一，則人情倦，故吏多怒也。晉楚相攻，晉裨將趙旃、魏錡怒而欲敗晉軍，皆奉命于楚。卻克曰二憾往矣，弗備必敗是也。</span><span lang="EN-US" style="font-family:&quot;New MingLiu&quot;"><br>
		</span><span style="font-family: 新細明體; color: #C0504D">
		粟馬肉食，軍無懸&#32571;，不返其舍者，窮寇也。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:標楷體;color:#C0504D">
		　　亡公：殺馬肉食者，軍無糧也；軍無懸&#32571;，不返其舍者，窮寇也。李筌曰：殺其馬而食肉，故曰軍無糧也。不返合者，窮迫不及&#31427;也。杜牧曰：粟馬，言以糧穀秣馬也。肉食者，殺牛馬饗士也。軍無懸&#32571;者，悉破之，示不復炊也。不返其舍者，晝夜結部伍也。如此皆是窮寇，必欲&#20915;一戰爾。&#32571;音府，炊器也。梅堯臣曰：給糧以秣乎馬，殺畜以饗乎士，棄&#32571;不復炊，暴露不返舍，是欲&#20915;戰而求勝也。王&#26227;曰：粟馬肉食，所以為力且久也。軍無&#32571;，不復飲食也。不返舍，無回心也。皆謂以死&#20915;戰耳。敵如此者，當堅守以待其弊也。張預曰：捐糧穀以秣馬，殺牛畜以饗士，破釜及&#32571;，不復炊爨，暴露兵&#34886;，不復反舍，玆窮寇也。孟明焚舟，楚軍破釜之類是也。</span><span lang="EN-US" style="font-family:&quot;New MingLiu&quot;"><br>
		</span><span style="font-family: 新細明體; color: #C0504D">諄諄翕翕，徐與人言者，失&#34886;也；</span><span lang="EN-US" style="font-family:&quot;New MingLiu&quot;"><br>
		</span><span style="font-family:標楷體">　　<span style="color:#C0504D">曹操曰：諄諄，語貌；翕翕，失志貌。李筌曰：諄諄翕翕，竊語貌。士卒之心恐上，則私語而言，是失&#34886;也。杜牧曰：諄諄者，乏氣聲促也；翕翕者，顛倒失次貌。如此者，憂在內，是自失其&#34886;心也。賈林曰：諄諄，竊議貌；翕翕，不安貌；徐與人言，遞相問貌。如此者，必散失部曲也。梅堯臣曰：諄諄，吐誠懇也；翕翕，曠職事也；緩言彊安，恐&#34886;離也。王&#26227;曰：諄諄，語誠懇之貌；翕翕者，患其上也。將失人心，則&#34886;相與語，誠懇而患其上也。何氏曰：兩人竊語，誹議主將者也。張預曰：諄諄，語也；翕翕，聚也；徐，緩也。言士卒相聚私語，低緩而言，以非其上，是不得&#34886;心也。</span></span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">數賞者，窘也；</span><span lang="EN-US" style="color:#C0504D"><br>
		</span><span style="font-family:標楷體;color:#C0504D">
		　　李筌曰：窘則數賞以勸進。杜牧曰：勢力窮窘，恐&#34886;為叛，數賞以悅之。孟氏曰：軍實窘也。恐士卒心怠，故別行小惠也。梅堯臣曰：勢窮憂叛離，屢賞以悅&#34886;。王&#26227;曰：&#34886;窘而不和裕，則數賞以悅之。張預曰：勢窘則易離，故屢賞以撫士。</span><span lang="EN-US"><br>
		</span><span style="font-family: 新細明體; color: #C0504D">數罰者，困也；</span><span lang="EN-US" style="color:#C0504D"><br>
		</span><span style="font-family:標楷體;color:#C0504D">
		　　李筌曰：困則數罰以勵士。杜牧曰：人力困弊，不畏刑罰，故數罰以懼之。梅堯臣曰：人弊不堪命，屢罰以立威。王&#26227;曰：&#34886;困而不精勤，則數罰以脅之也。張預曰：力困則難用，故頻罰以畏&#34886;。</span><span lang="EN-US"><br>
		</span><span style="font-family: 新細明體; color: #C0504D">先暴而後畏其&#34886;者，不精之至也；</span><span lang="EN-US" style="color:#C0504D"><br>
		</span><span style="font-family:標楷體;color:#C0504D">
		　　曹操曰：先輕敵，後聞其&#34886;，則心惡之也。李筌曰：先輕後畏，是勇而無戰者，不精之甚也。杜牧曰：料敵不精之甚。賈林曰：教令不能分明，士卒又非精練，如此之將先欲彊暴伐人，&#34886;悖則懼也，至懦之極也。梅堯臣曰：先行乎嚴暴，後畏其&#34886;離，訓罰不精之極也。王&#26227;曰：敵先行列暴，後畏其&#34886;離，為將不精之甚也。何氏曰：寬猛相濟，精於將事也。張預曰：先輕敵，後畏人。或曰：先刻暴御下，後畏&#34886;叛己，是用威行愛，不精之甚。故上文以數賞數罰而言也。</span><span lang="EN-US" style="font-family:&quot;New MingLiu&quot;"><br>
		</span><span style="font-family: 新細明體; color: #C0504D">來委謝者，欲休息也。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:標楷體;color:#C0504D">
		　　李筌曰：徐前而疾後，曰委謝。杜牧曰：所以委質來謝，此乃勢已窮，或有他故，必欲休息也。賈林曰：氣委而言謝者，欲求兩解。杜佑曰：戰未相伏，而下意氣相委謝者，欲休息也。梅堯臣曰：力屈欲休兵，委質以來謝。王&#26227;曰：勢不能久。張預曰：以所親愛委質來謝，是勢力窮極，欲休兵息戰也。</span><span lang="EN-US" style="font-family:&quot;New MingLiu&quot;"><br>
		</span><span style="font-family: 新細明體; color: #C0504D">
		兵怒而相迎，久而不合，又不相去，必謹察之。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family:標楷體;
color:#C0504D">
		　　曹操曰：備奇伏也。李筌曰：是軍必有奇伏，須謹察之。杜牧曰：盛怒出陳，久不交刃，復不解去，有所待也；當謹伺察之，恐有奇伏旁起也。孟氏曰：備有別應。梅堯臣曰：怒而來逆我，久而不接戰，且又不解去，必有奇伏以待我。此以上論敵情。張預曰：勇怒而來，既不合戰，又不引退，當密伺之，必有奇伏也。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family: 新細明體; color: #C0504D">兵非益多也，</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span lang="EN-US" style="font-family:標楷體;color:#C0504D">&nbsp;&nbsp;&nbsp;
		</span><span style="font-family:標楷體;
color:#C0504D">
		曹操曰：權力均。一云兵非貴益多。賈林曰：不貴&#34886;擊寡，所貴寡擊&#34886;。王&#26227;曰：&#26227;謂權力均足矣，不以多為益。張預曰：兵非增多於敵，謂權力均也。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family: 新細明體; color: #C0504D">惟無武進，</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span lang="EN-US" style="font-family:標楷體;color:#C0504D">&nbsp;&nbsp;&nbsp;
		</span><span style="font-family:標楷體;
color:#C0504D">
		曹操曰：未見便也。賈林曰：武不足專進，專進則暴。王&#26227;曰：不可但恃武也，當以計智料敵而行。張預曰：武，剛也。未能用剛武以輕進，謂未見利也。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family: 新細明體; color: #C0504D">足以併力、料敵、取人而已。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family:標楷體;
color:#C0504D">
		　　曹操曰：廝養足也。李筌曰：兵&#34886;武，用力均，惟得人者勝也。杜牧曰：言我與敵人兵力皆均，惟未能用武前進者，蓋未得見其人也。但能於廝養之中，揀擇其材，亦足并力料敵而取勝，不假求於他也。陳&#26317;曰：言我兵力不多於敵，又無利便可進，不必他國乞師，但於廝養中併力取人，亦可破敵也。賈林曰：雖無武勇之力而輕進，足以智謀料敵、併力而取敵人也。梅堯臣曰：武，繼也。兵雖不足以繼進，足以并給役廝養之力，量敵而取勝也。王&#26227;曰：&#26227;謂善分合之變者，足以併力乘敵間，取勝人而已。故雖廝養之輩可也，況精兵乎？曹說是也。張預曰：兵力既均，又未見便，雖未足剛進，足以取人於廝養之中，以并兵合力，察敵而取勝，不必假他兵以助己。故尉繚子曰：天下助卒，名為十萬，其實不過數萬。其兵來者，無不謂其將曰：無為天下先戰。此言助卒無益，不如己有兵法也。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">夫惟無慮而易敵者，必擒於人。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family:標楷體;
color:#C0504D">　　杜牧曰：無有深謀遠慮，但恃一夫之勇，輕易不顧者，必為敵人所擒也。陳&#30373;曰：惟，猶獨也。此言殊無遠慮，但輕敵者，必為其所擒，不<span lang="EN-US"><br>
		</span>
		獨言其勇也。左傳曰：蜂蠆有毒，而況國乎？則小敵亦不可輕。王&#26227;曰：唯不能料敵，但以武進，則必為敵所擒，明患不在於不多也。張預曰：不能料人，反輕敵以武進，必為人所擒也。齊晉相攻，齊侯曰：吾姑滅此而朝食。不介馬而馳之，為晉所敗是也。</span><span lang="EN-US" style="font-family:標楷體"><br>
		</span><span style="font-family: 新細明體; color: #C0504D">
		卒未親附而罰之，則不服，不服則難用也。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:標楷體;color:#C0504D">
		　　杜牧曰：恩信未洽，不可以刑罰齊之。梅堯臣曰：傳</span><span lang="EN-US" style="font-size: 9.0pt; font-family: 新細明體; color: #C0504D; background: lime">#2</span><span style="font-family:標楷體;color:#C0504D">，至也；德以至之，恩以親之；恩德未敷，罰則不服，故怨而難使。王&#26227;曰：恩信非素浹洽於人心，未附也。張預曰：驟居將帥之位，恩信未加於民，而遽以刑法齊之，則怒恚而難用。故田穠苴曰：臣素卑賤，士卒未附，百姓不信。又伍參曰：晉之從政者新，未能行令，是也。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">卒已親附而罰不行，則不可用也。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family:標楷體;
color:#C0504D">
		　　曹操曰：恩信已洽，若無刑罰，則驕惰難用也。梅堯臣曰：恩德既洽，刑罰不行，則驕不可用。王&#26227;曰：所謂若驕子也。張預曰：恩信素洽，士心已附，刑罰寬緩，則驕不可用也。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family: 新細明體; color: #C0504D">故令之以文，齊之以武，</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:標楷體;color:#C0504D">
		　　曹操曰：文，仁也；武，法也。李筌曰：文，仁恩；武，威罰。杜牧曰：晏子舉司馬禳苴文能附&#34886;，武能威敵也。王&#26227;曰：吳起云，總文武者，軍之將，兼剛柔者，兵之事也。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:新細明體;color:#C0504D">是謂必取。</span><span lang="EN-US" style="font-family:標楷體;color:#C0504D"><br>
		</span><span style="font-family:標楷體;color:#C0504D">
		　　杜牧曰：文武既行，必也取勝。梅堯臣曰：令以仁恩，齊以威刑，恩威並著，則能必勝。張預曰：文恩以悅之，武威以肅之，畏愛相兼，故戰又勝、攻必取。或問曰：書云：威克厥愛允濟，愛克厥威允岡功。言先威也。孫武先愛，何也？曰：書之所稱，仁人之兵也。王者之於民，恩德素厚，人心已附，及其用之，惟患乎寡威也。武之所陳，戰國之兵也。霸者之於民，法令素酷，人心易離，及其用之，惟患乎少恩也。</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">令素行以教其民，則民服；</span><span lang="EN-US" style="color:#C0504D"><br>
		</span><span style="font-family:標楷體;color:#C0504D">
		　　梅堯臣曰：素，舊也。威令舊立，教乃聽服。張預曰：將令素行，其民已信，教而用之，人人聽服。</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">令不素行以教其民，則民不服。</span><span lang="EN-US" style="color:#C0504D"><br>
		</span><span style="font-family:標楷體;color:#C0504D">
		　　王&#26227;曰：民不素教，難卒為用。何氏曰：人既失訓，安得服教。</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">令素行者，與&#34886;相得也。</span><span lang="EN-US" style="color:#C0504D"><br>
		</span><span style="font-family:標楷體;color:#C0504D">
		　　杜牧曰：素，先也。言為將居常無事之時，須恩信威令先著於人，然後對敵之時，行令立法，人人信伏。韓信曰：我非素得拊循士大夫，所謂驅市人而戰也。所以使之背水，令其人人自戰。以其非素受恩信，威令之從也。陳&#30373;曰：晉文公始入國，教其民二年，欲用之。子犯曰：民未知義，未安其居。此言欲令民不苟其生也。於是出定襄王。此言示以事君之大義，入務利民，民懷生矣，又將用之。子犯曰：民未知信，未宣其用。於是伐原以示之信。此言在往年伐原不食其利。而守其信，民易資者，不求豐焉，此言人無貪詐也，明徵其辭。公曰：可矣。子犯曰：民未知禮，未生其恭。於是大蒐以示之禮，及戰之時，少長有禮，其可用也。此五者，教人之本也。夫令要在先申，使人聽之不惑，法要在必行，使人守之無輕信者也。三令五申，示人不惑也；法令簡當，議在必行，然後可以與&#34886;相得也。梅堯臣曰：信服已久，何事不從？王&#26227;曰：知此者，始可言其並力勝敵矣。張預曰：上以信使民，民以信服上，是上下相得也。尉繚子曰：令之之法，小過無更，小疑無申。言號令一出，不可反易。自非大過大疑，則不須更改申明，所以使民信也。諸葛亮與魏軍戰，以寡對&#34886;，卒有當代者，不留而遣之。曰：信不可失。於是人人願留一戰，遂大敗魏兵是也。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span lang="EN-US" style="font-family:
標楷體">&nbsp;</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family:標楷體;
color:#C0504D">孫子註解卷之九竟</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<b><span lang="EN-US" style="color:maroon">&nbsp;</span></b></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span lang="EN-US" style="font-size: 9.0pt; font-family: 新細明體; color: #C0504D; background: lime">
		#1</span><span style="font-size:9.0pt;font-family:標楷體;color:#C0504D">『疑』原作『度』，據宋本改。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span lang="EN-US" style="font-size: 9.0pt; font-family: 新細明體; color: #C0504D; background: lime">
		#2</span><span style="font-size:9.0pt;font-family:標楷體;color:#C0504D">『至也』原作『上世』，據宋本改。</span></p>
　</td>
        </tr>
		</table>
    <p>　</p>
    <table border="1" cellspacing="1" width="94%" id="table2" bordercolorlight="#000080" bordercolordark="#000080" bgcolor="#FFFFE6">
      <tr>
        <td width="15%" align="center" style="font-family: MingLiU,MingLiU; font-size: 12pt">
    <font color="#800000">製作單位</font></td>
        <td width="81%" align="center" style="font-family: MingLiU,MingLiU; font-size: 12pt">
    <font color="#800000">道教學術資訊網站</font></td>
      </tr>
      <tr>
        <td width="15%" align="center" style="font-family: MingLiU,MingLiU; font-size: 12pt">
    <font color="#800000">製作</font></td>
        <td width="81%" align="center" style="font-family: MingLiU,MingLiU; font-size: 12pt">
    <font color="#800000">洪百堅</font></td>
      </tr>
      <tr>
        <td width="15%" align="center" style="font-family: MingLiU,MingLiU; font-size: 12pt">
    <font color="#800000">資料來源</font></td>
        <td width="81%" align="center" style="font-family: MingLiU,MingLiU; font-size: 12pt">
    <font color="#800000">正統道藏</font></td>
      </tr>
      <tr>
        <td width="15%" align="center" style="font-family: MingLiU,MingLiU; font-size: 12pt"><font color="#800000">讚助人</font></td>
        <td width="81%" align="center" style="font-family: MingLiU,MingLiU; font-size: 12pt">　</td>
      </tr>
       </table>
    </td>
    <td width="15%"></td>
  </tr>
</table>
</div>
</body>
</html>
