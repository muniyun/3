<html>

<head>
<meta http-equiv="Content-Type" content="text/html; charset=big5">
<title>道教學術資訊網站</title>
<style TYPE="text/css">

<!--

TD { font-family: "新細明體", "細明體"; font-size: 12pt;} 

-->

A:link {text-decoration:none;}

A:visited {text-decoration:none;}

</style>
</head>

<body style="margin:0px;overflow:hidden;" bgcolor="#FFFFFF" leftmargin="0" topmargin="0">
<p>
</p>

<div id="Layer1"
style="position:absolute; left:0;top:0px;width:100%;z-index:1;visibility:visible">

<table border="0" width="100%">
  <tr width="100%">
    <td width="15%" bgcolor="#FFFFe6">
    <img src="../../../../CMTimages/left.gif" align="right" width="44" height="600"></td>
    <td width="70%" valign="top">　<p align="center">
    <img src="../../../../CMTimages/Back_dz.gif" width="420" height="320"> </td>
    <td width="15%" bgcolor="#FFFFe6">
    <img src="../../../../CMTimages/right.gif" align="left" width="44" height="600"> </td>
  </tr>
</table>
</div><div id="Layer2"
style="height:100%;overflow-x:auto;overflow-y:scroll;padding:10px;
position:absolute;left:0px;top:0;width:100%;z-index:2;visibility:visible">

<table border="0" width="100%">
  <tr>
    <td width="15%" valign="top" align="left">
    <a target="_parent" href="../../../../CMTS000.htm">
    <img src="../../../../CMTimages/gotop.gif" alt="index.gif (3505 bytes)" border="0" width="60" height="60"></a></td>
    <td width="70%" align="center">
    <table border="1" cellspacing="1" width="100%" id="table1">
      <tr>
        <td width="100%" align="center">
        <img border="0" src="../../../../CMTimages/LOGO.gif" width="482" height="71"></td>
        </tr>
		<tr>
        <td width="95%" align="center" height="100%">
        <font size="6" color="#008080">正統道藏電子文字資料庫</font></td>
      </tr>
		<tr>
        <td width="95%" align="center" height="50%">
        <font face="細明體" color="#800000" size="5">太清部</font><font size="3" color="#008080">(CH06)</font></td>
      </tr>
		<tr>
        <td width="95%" align="center" height="50%">
        <p style="margin:0cm;margin-bottom:.0001pt"><b>
		<span style="font-size: 24.0pt; font-family: 新細明體; color: #C0504D">孫子註解</span></b></p>
		<p align="left">
		<span style="font-size: 12.0pt; font-family: 標楷體; color: #C0504D">
		經名：孫子註解。又名孫子十家注。十三卷。底本出處：《正統道藏》 
		太清部。參校版本：一、宋本十一家孫子注。二、諸子集成本《孫子十家注》。三、郭化若譯《十一家注孫子》。</span></td>
      </tr>
		<tr>
        <td width="97%" align="center">
    	<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0">
		<span style="font-size: 18.0pt; font-family: 新細明體; color: #C0504D">
		孫子註解卷之七</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0">
		<b><span lang="EN-US" style="font-family: 新細明體; color: #C0504D">&nbsp;</span></b></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0">
		<b><span style="font-family: 新細明體; color: #C0504D">軍爭篇</span></b></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">　</p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體">　</span><span style="font-family:標楷體">　<span style="color:#C0504D">曹操曰：兩軍爭勝。李筌曰：爭者，趨利也。虛實定，乃可與人爭利。王&#26227;曰：爭者，爭利，得利則勝，宜先審輕重，計迂直，不可使敵乘我勞也。張預曰：以軍爭為名者，謂兩軍相對而爭利也。先知彼我之虛實，然後能與人爭勝，故次虛實。</span></span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">孫子曰：凡用兵之法，將受命於君，</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">　　</span><span style="font-family:標楷體;color:#C0504D">李筌曰：受君命也。遵廟勝之筭，恭行天罰。張預曰：受君命伐叛逆。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">合軍聚眾，</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">　　</span><span style="font-family:標楷體;color:#C0504D">曹操曰：聚國人，結行伍，選部曲，起營為軍陳。梅堯臣曰：聚國之眾，合以為軍。王&#26227;曰：大國三軍，總三萬七千五百人；若悉舉其賦，則總七萬五千人。此所謂，合軍聚眾。張預曰：合國人以為軍，聚兵眾以為陳。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">交和而舍，</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span lang="EN-US" style="font-family: 新細明體; color: #C0504D">&nbsp; </span>
		<span style="font-family:標楷體;
color:#C0504D">
		曹操曰：軍門為和門，左右門為旗門，以車為營日轅門，以人為營曰人門，兩軍，相對為交和。李筌曰：交間和雜也。合軍之後，彊弱勇怯，長短向背，間雜而仵之，力相兼，後合諸營壘與敵爭之。杜牧曰：周禮以旌為左右和門。鄭司農曰：軍門日和，今謂之壘門，立兩旌旗表之，以&#21465;和出入明次第也。交者，言與敵人對壘而舍，和門相交對也。賈林曰：舍，止也。士眾交雜和合，而止於軍中，趨利而動。梅堯臣曰：軍門為和門，兩軍交對而舍也。何氏曰：和門相望，將合戰爭利，兵家難事也。張預曰：軍門為和門，言與敵對壘而舍，其門相交對也。或曰：與上下交相和睦，然後可以出兵為營舍。故吳子曰：不和於國，不可以出軍；不和於軍，不可以出陳。</span><span lang="EN-US" style="font-family:標楷體"><br>
		</span><span style="font-family:新細明體;color:#C0504D">莫難於軍爭。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體">　　</span><span style="font-family:標楷體;
color:#C0504D">曹操曰：從始受命，至於交和，軍爭難也。杜牧曰：於爭利害難也。梅堯臣曰：自受命至此為最難。張預曰：與人相對而爭利，天下之至難也。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family:新細明體;
color:#C0504D">軍爭之難者，以迂為直，以患為利。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">　　</span><span style="font-family:標楷體;color:#C0504D">曹操曰：示以遠，速其道里，先敵至也。杜牧曰：言欲爭奪，先以迂遠為近，以患為利，誑給敵人，使其慢易，然後急趨也。陳&#30373;曰：言合軍聚眾，交和而合，皆有舊制，惟軍爭最難也。苟不知以迂為直，以患為利者，即不能與敵爭也。賈林曰：全軍而行爭於便利之地，而先據之，若不得其地，則輸敵之勝，最其難也。杜佑曰：敵途本迂，患在道遠，則先處形勢之地。故曰：以患為利。梅堯臣曰：能變迂為近，轉患為利，難也。王&#26227;曰：曹公曰：示以遠，速其道里，先敵至。&#26227;謂示以遠者，使其不虞而行，或奇兵從間道出也。何氏曰：謂所征之國，路由山險，迂曲而遠。將欲爭利，則當分兵出奇，隨逐鄉導，由直路乘其不備，急擊之，雖有陷險之患，得利亦速也。如鍾會伐蜀，而鄧艾出奇：先至蜀，蜀無備而降。故下云不得鄉導，不能得地利是也。張預曰：變迂曲為近直，轉患害為便利，此軍爭之難也。</span><span lang="EN-US" style="font-family:標楷體"><br>
		</span><span style="font-family: 新細明體; color: #C0504D">
		故迂其途，而誘之以利，後人發，先人至，此知迂直之計者也。</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">　　</span><span style="font-family:標楷體;color:#C0504D">曹操曰：迂其途者，示之遠也，彼人發，先人至者，明於度數，先知遠近之計也。李筌曰：故迂其途，示不速進，後人發，先人至也。用兵若此，以患為利者。杜牧曰：上解曰<span lang="EN-US">:</span>以迂為直，是示敵人以迂遠，敵意已怠；復誘敵以利，使敵心不專。然後倍道兼行，出其不意，故能後發先至，而得所爭之要害也。秦伐韓軍於閼與，趙王令趙奢往救之。去邯鄲三十里，而令軍中曰：有以軍事諫者死，秦軍武安西，秦軍&#30391;譟勒兵，武安屋瓦皆震。軍中候有一人言急救武安，奢立斬之。堅壁留二十八日不行，復益增壘。秦間來，奢善食而遣之。間以報秦，秦將大喜曰：夫去國三十里而軍不行，乃增壘，閼與非趙地也。奢既遣秦間，乃巷甲而趨，二日一夜至。令善射者去閼與五十里而軍。秦人聞之，悉甲而至。有一卒曰：先據北山者勝。奢使萬人據之，秦人來爭不得。奢因縱擊，大破之，閼與遂得解。賈林曰：敵途本近，我能迂之者，或以贏兵，或以小利，於他道誘之，使不得以軍爭赴也。梅堯臣曰：遠其途，誘以利，款之也。後其發，先其至，爭之也。能知此者，變迂轉害之謀也。何氏曰：迂途者，當行之途也。以分兵出奇，則當行之途，示以迂變，設勢以誘敵，令得小利縻之，則出奇之兵，雖後發亦先至也。言爭利須料迂直之勢出奇，故下云分合為變，其疾如風是也。張預曰：形勢之地，爭得則勝。凡欲近爭便地，先引兵遠去，復以小利啗敵，使彼不意我進，又貪我利，故我得以後發而先至。此所謂以迂為直，以患為利也。趙奢據北山而敗秦軍，郭淮屯北原而走諸葛是也。能後發先至者，明於度數，知以迂為直之謀者也。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">故軍爭為利，軍爭為危。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">　　</span><span style="font-family:標楷體;color:#C0504D">曹操曰：善者則以利，不善者則以危。李筌曰：夫軍者，將善則利，不善則危。杜牧曰：善者，計度審也。賈林曰：我軍先至，得其便利之地，則為利。彼敵先據其地，我三軍之眾，馳往爭之，則敵佚我勞，危之道也。梅堯臣曰：軍爭之事，有利也，有危也。又一本作軍爭為利，眾爭為危。何氏曰：此又言出軍行師，驅三軍之眾，與敵人相角逐，以爭一日之勝，得之則為利，失之則為危，不可輕舉。張預曰：智者爭之則為利，庸人爭之則為危；明者知迂直，愚者昧之故也。</span><span lang="EN-US" style="font-family:標楷體"><br>
		</span><span style="font-family: 新細明體; color: #C0504D">舉軍而爭利，則不及；</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">　　</span><span style="font-family:標楷體;color:#C0504D">曹操曰：遲不及也。李筌曰：輜重行遲。賈林曰：行軍用師，必趨其利。遠近之勢，直以舉軍往爭其利，難以速至；可以潛設奇計，迂敵途程，敵不識我謀，則我先而敵後也。杜佑曰：遲不及也。舉軍悉行，爭赴其利，則道路悉不相逮。梅堯臣曰：舉軍中所有而行，則遲緩。王&#26227;曰：以輜重故。張預曰：竭軍而前則行緩而不能及利。</span><span lang="EN-US" style="font-family:標楷體"><br>
		</span><span style="font-family: 新細明體; color: #C0504D">委軍而爭利，則輜重捐。</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">　　</span><span style="font-family:標楷體;color:#C0504D">曹操曰：置輜重，則恐捐棄也。李筌曰：委棄輜重，則軍資闕也。杜牧曰：舉一軍之物行，則重滯遲緩，不及於利；委棄輜重，輕兵前追，則恐輜重因此棄捐也。賈林曰：恐敵知而絕我後糧也。杜佑曰：委置庫藏，輕師而行，若敵乘虛而來，抄絕其後，則己輜重皆悉棄捐。梅堯臣曰：委軍中所有而行，則輜重棄。王&#26227;同曹操註。何氏同杜佑註。張· 
		預曰：委置重滯，輕兵獨進，則恐輜重為敵所掠，故棄捐也。</span><span lang="EN-US" style="font-family:標楷體"><br>
		</span><span style="font-family: 新細明體; color: #C0504D">是故卷甲而趨，日夜不處，</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">　</span><span style="font-family:標楷體;color:#C0504D">　曹操曰：不得休息，罷也。<span lang="EN-US"><br>
		</span></span><span style="font-family: 新細明體; color: #C0504D">
		倍道兼行，百里而爭利，則擒三將軍；</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">　　</span><span style="font-family:標楷體;color:#C0504D">杜佑曰：若不慮上二事，欲從速疾，卷甲束仗，潛軍夜行；若敵知其情，邀而擊之，則三軍之將，為敵所擒也。若秦伯襲鄭，三帥皆獲是也。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">勁者先，疲者後，其法十一而至；</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">　　</span><span style="font-family:標楷體;color:#C0504D">曹操曰：百里而爭利，非也；三將軍皆以為擒。李筌曰：一日行一百二十里，則為倍道未行二，行若如此，則勁健者先到，疲者後至。軍健者少，疲者多，且十人可一人先到，餘悉在後，以此遇敵，何三將軍不擒哉？魏武逐劉備，一日一夜行三百里，諸葛亮以為彊弩之末不能穿魯縞，言無力也。是以有赤壁之敗。龐涓追孫臏，死於馬陵，亦其義也。杜牧曰：此說未盡也。凡軍一日行三十里為一舍，倍道兼行者再舍；晝夜不息，乃得百里為一舍倍道。若如此爭利，眾疲倦，則三將軍皆須為敵所擒。其法什一而至者；不得已必須爭利，凡十人中擇一人，最勁者先往，其餘者則令繼後而往。萬人中先擇十人，平旦先至，其餘繼至；有巳午時至者，有申未時至者，各得不竭其力，相續而至，與先往者足得聲響相接。凡爭利必是爭奪要害，雖千人守之，亦足以拒抗敵人，以待繼至者。太宗以三千五百騎先據武牢，竇建德十八萬眾而不能前，此可知也。陳&#30373;曰：杜說別是用兵一途，非什一而至之義也。蓋言百里爭利，勁者先，疲者後，十中得一而至，九皆疲困，一則勁者也。賈林曰：路遠人疲，奔馳力盡，如此則我勞敵佚，被擊何疑。百里爭利，慎勿為也。杜佑曰：百里爭利，非也；三將軍皆為擒也。彊弱不伏相待，率十有一人至軍也。罷音疲。梅堯臣曰：軍日行三十里而合。今乃晝夜不休行百里，故三將軍為其擒也。何則？涉途既遠，勁者少，罷者多，十中得一至耳，三將軍者三軍之師也。王&#26227;曰：罷，贏也。此言爭利之道，宜近不宜遠耳。夫衝風之衰，不能起毛羽，彊弩之末，不能穿魯縞。苟日夜兼行，百里趨利，縱使一分勁者能至，固已困乏矣。即敵人以佚擊我之勞，自當不戰而敗。故司馬宣王曰：吾倍道兼行，此曉兵者之所忌也。或曰：趙奢亦卷甲而趨，二日一夜卒勝秦者，何也？曰：奢久并氣積力，增壘遣間，示怯以驕之；使秦不意其至，兵又堅。奢又去閼與五十里而軍，比秦聞之，及發兵至，非二三日不能也。能來，是彼有五十里趨敵之勞，而我固已二三日休息，士卒不勝其佚。具又投之險難，先據高陽，奇正相因，曷為不勝哉？何氏曰：言三將出奇求利，委軍眾輜重，卷甲務速；若晝夜百里不息，則勁者能十至其一。我勞敵佚，敵眾我寡，擊之未必勝也；敗則三將俱擒。以此見武之深戒也。張預曰：卷甲，猶悉甲也。悉甲而進，謂輕重俱行也。凡軍日行三十里則止，過六十里已上為倍道，晝夜不息為兼行。言百里之遠，與人爭利，輕兵在前，輜重在後，人罷馬倦，渴者不得飲，飢者不得食；忽遇敵，則以勞對佚，以飢敵飽，又復首尾不相及，故三軍之帥，必皆為敵所擒。若晉人獲秦三帥是也。輕兵之中，十人得一人勁捷者先至，下九人悉疲困而在後，況重兵乎？何以知輕重俱行？下文云：五十里而爭利則半至。若止是輕兵，則一日行五十里，不為遠也，焉有半至之理？是必重兵偕行也。</span><span lang="EN-US" style="font-family: 新細明體"><br>
		</span><span style="font-family: 新細明體; color: #C0504D">
		五十里而爭利，則蹶上將軍，其法半至；<span lang="EN-US"><br>
		</span>　　</span><span style="font-family:標楷體;color:#C0504D">曹操日：蹶，猶挫也。李筌曰：百里則十人一人至，五十里十人五人至，挫軍之威，不至擒也。言道近不至疲。杜牧曰：半至者，凡十人中擇五人勁者先往也。賈林曰：上猶先也。杜佑曰：蹶，猶挫也。前軍之將，已為敵所蹶敗。梅堯臣日：十中得五，猶遠不能勝。王&#26227;曰：罷勞之患，減於太半，止挫敗而已。張預日：路不甚遠，十中五至，猶挫軍威，況百里乎？蹶上將，謂前軍先行也。或問曰：唐太宗征宋金剛，一日一夜行二百餘里，亦能克勝者，何也？答曰：此形同而勢異也。且金剛既敗，眾心已沮，迫而滅之，則河東立平，若其緩之，賊必生計。此太宗所以不計疲頓而力逐也。孫子所陳爭利之法。蓋與此異矣。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">三十里而爭利，則三分之二至。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">　　</span><span style="font-family:標楷體;color:#C0504D">曹操曰：道近至者多，故無死敗也。李筌曰：近不疲也，故無死亡。杜牧曰：三十里內，凡十人中可以六七人先往也。不言其法者，舉上文可知也。杜佑曰：道近則至者多，故不言死敗，勝負未可知也。古者用師，日行三十里，步騎相須；今徒而趨利，三分之二至。梅堯臣曰：道近至多，庶或有勝。王&#26227;曰：計彼我之勢，宜須爭者，或亦當然。雖三分二至，蓋其精銳者之力，未至勞乏，不可決以為敗，故不云其法也。張預曰：路近不疲，至者太半，不失行列之政，不絕人馬之力，庶幾可以爭勝。上三事，皆謂舉軍而爭利也。</span><span lang="EN-US" style="font-family:標楷體"><br>
		</span><span style="font-family: 新細明體; color: #C0504D">
		是故軍無輜重則亡，無糧食則亡，無委積則亡。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">　</span><span style="font-family:標楷體;color:#C0504D">　曹操曰：無此三者，亡之道也。李筌曰：無輜重者，闕所供也。袁紹有十萬之眾，魏武用荀攸計，焚燒紹輜重，而敗紹於官渡。無糧食者，雖有金城，不重於食也。夫子曰：足食足兵，民信之矣。故漢赤眉百萬眾無食，而君臣面縛宜陽。是以善用兵者，先耕而後戰。無委積者，財乏闕也。漢高祖無關中，光武無河內，魏武無&#20822;州，軍北身遁，豈能復振也？杜牧曰：輜重者，器械及軍士衣裝；委積者，財貨也。陳&#30373;曰：此說委軍爭利之難也。梅堯臣曰：三者不可無，是不可委軍而爭利也。王&#26227;曰：委積，謂薪鹽蔬材之屬，軍恃此三者以濟，不可輕離也。張預曰：無輜重則器用，不供，無糧食則軍餉不足，無委積則財貨不充，皆亡覆之道。此三者謂委軍而爭利也。<span lang="EN-US"><br>
		</span></span><span style="font-family: 新細明體; color: #C0504D">
		故不知諸侯之謀者，不能豫交；</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">　　</span><span style="font-family:標楷體;color:#C0504D">曹操曰：不知敵情謀者，不能結交也。李筌曰：豫，備也。知敵之情，必備其交也。杜牧曰：非也。豫，先也；交，交兵也。言諸侯之謀，先須知之，然後可交兵合戰；若不知其謀，固不可與交兵也。陳&#30373;曰：曹說以為不先知敵人之作謀，即不能預結外援。二說並通。梅堯臣曰：不知敵國之謀，則不能預交鄰國以為援助也。張預曰：先知諸侯之實情，然後可與結交；不知其謀，則恐翻覆為患。其鄰國為援，亦軍爭之事，故下文云，先至而得天下之眾者為衢地是也。</span><span lang="EN-US" style="font-family: 新細明體"><br>
		</span><span style="font-family: 新細明體; color: #C0504D">
		不知山林、險阻、沮澤之形者，不能行軍；</span><span lang="EN-US" style="font-family: 新細明體"><br>
		</span><span style="font-family: 新細明體">　　</span><span style="font-family:
標楷體;color:#C0504D">曹操曰：高而崇者為山，眾樹所聚者為林，坑塹者為險，一高一下者為阻，水草漸洳者為沮，眾水所歸而不流者為澤。不先知軍之所據及山川之形者，則不能行師也。梅堯臣曰：山林險阻之形，沮澤濘淳之所，必先審知。張預曰：高而崇者為山，眾木聚者為林，坑坎者為險，一高一下者為阻，水草漸洳者為沮，眾水所歸而不流者為澤，凡此地形悉能知之，然後可與人爭利而行軍。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">不用鄉導者，不能得地利。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">　　</span><span style="font-family:標楷體;color:#C0504D">李筌曰：入敵境，恐山川隘狹，地土泥濘，井泉不利，使人導之以得地利。易曰：即鹿無虞，則其義也。杜牧曰：管子曰：凡兵主者，必先審知地圖。輾轅之險，濫車之水，名山通谷，經川陵陸丘阜之所在，苴草林木蒲葦之所茂，道里之遠近，城郭之大小，名邑廢邑園殖之地，必盡知之，地形出入之相錯者盡藏之，然後不失地利。衛公李靖曰：凡是賊徒，好相掩襲。須擇勇敢之夫，選明察之士，兼使鄉導，潛歷山林，密其聲，晦其跡。或刻為獸足，而卻履於中途；或上冠微禽，而幽伏於藂薄。然後傾耳以遠聽，竦目而深視，專智以度事機，注心而視氣色。&#35241;水痕則知敵濟之早晚，觀樹動則可辨來寇之驅馳。故烽火莫若謹而審，旌旗莫若齊而一。賞罰必重而不欺，刑戮必嚴而不捨。敵之動靜，而我有備也；敵之機謀，而我先知也。陳&#30373;曰：凡此地利，非用鄉人為導引，則不能知地利也。杜佑曰：不任彼鄉人而導軍者，則不能得道路之便利也。梅堯臣曰：凡丘陵原衍之向背，城邑道路之，迂直，非人引導，不能得也。何氏曰：鄉導略曰：從禽者若無山虞之官，度其形勢之可否，則徒入於林中，終不能獲鹿矣。出征者，若無彼鄉之人，導其道路之迂直，則雖至于境外，終不能獲寇矣。夫以奉辭致討，趨未歷之地，聲教未通，音驛所絕，深入其阻，不亦艱哉。我孤軍以往，彼密嚴而待，客主之勢已相遠矣；況其專任詭譎，多方以誤我。苟不計而直進，冒危而長驅，躋險則有壅決之害，晝</span><span lang="EN-US" style="font-size: 8.0pt; font-family: 新細明體; color: #C0504D; background: lime">#1</span><span style="font-family:標楷體;color:#C0504D">行則有暴來之&#39725;，夜止則有虛驚之憂。倉卒無備，落其彀中，是乃擁熊虎之師，自投於死地，又安能摩逆壘，蕩狡穴乎？故敵國之山川、陵陸丘阜之可以設險者，林木，蒲葦、茂草之可以隱藏者，道里之遠近，城郭之大小，邑落之寬狹，田壤之肥瘠，溝渠之深淺，蓄積之豐約，卒乘之眾寡，器械之堅脆，必能盡知之；則虜在目中，不足擒也。昔張騫嘗使大夏，留句奴中久，導軍知利，善水草處，其軍得以無飢渴。玆亦能獲其便利也。凡用鄉導，或軍行虜獲其人，須防賊謀，陰持姦計，為其誘誤，必在鑒其色，察其情，參驗數人之言，始終如一，乃可為準。厚其頒賞，使之懷恩，豐其室家，使之係心，即為吾人，當無翻覆。然不如素畜堪用者，但能諳練行途，不必土人，亦可任也。仍選腹心智勇之士，挾而偕往，則巨細必審，指蹤無失矣。張預曰：山川之夷險，道路之迂直，必用鄉人引而導之，乃可知其所利而爭勝。吳伐魯，鄫人導之以克武城是也。</span><span lang="EN-US" style="font-family: 新細明體; color: #C0504D"><br>
		</span><span style="font-family: 新細明體; color: #C0504D">故兵以詐立，</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">　　</span><span style="font-family:標楷體;color:#C0504D">杜牧曰：詐敵人，使不知我本情，然後能立勝也。梅堯臣曰：非詭道不能立事。王&#26227;曰：謂以迂為直，以患為利也。何氏曰：張形勢玖誤敵也。張預曰：以變詐為本，使敵不知吾奇正所在，則我可為立。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">以利動，</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">　　</span><span style="font-family:標楷體;color:#C0504D">杜牧曰：利者，見利始動也。梅堯臣曰：非利不可動。王&#26227;曰：誘之也。何氏曰：量敵可擊則擊。張預曰：見利乃動，不妄發也。傳曰：三軍以利動。</span><span lang="EN-US" style="font-family:標楷體"><br>
		</span><span style="font-family: 新細明體; color: #C0504D">以分合為變者也。<span lang="EN-US"><br>
		</span>　　</span><span style="font-family:標楷體;color:#C0504D">曹操曰：兵一分一合，以敵為變也。李筌曰：以詭詐乘其利動；或合或分，以為變化之形。杜牧曰：分合者，或分或合，以惑敵人；觀其應我之形，然後能變化以取勝也。陳&#30373;曰：乍合乍分，隨而更變之也。孟氏曰：兵法詭詐，以利動敵心；或合或離，為變化之術。梅堯臣王&#26227;同曹操註。張預曰：或分散其形，或合聚其勢，皆因敵動靜而為變化也。或曰：變謂奇正相變，使敵莫測。故衛公兵法云：兵散則以合為奇，兵合則以散為奇。三令五申、三散三合，復歸於正焉。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">故其疾如風，</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">　　</span><span style="font-family:標楷體;color:#C0504D">曹操曰：擊空虛也。李筌曰：進退也。其來無跡，其退至疾也。梅堯臣曰：來無形跡。王&#26227;曰：速乘虛也。何氏同梅堯臣註。張預曰：其來疾暴，所向皆靡。<span lang="EN-US"><br>
		</span></span><span style="font-family: 新細明體; color: #C0504D">其徐如林，</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">　　</span><span style="font-family:標楷體;color:#C0504D">曹操曰：不見利也。李筌曰：整陳而行。杜牧曰：徐，緩也。言緩行之時，須有行列如林木也；恐為敵人之掩襲也。孟氏曰：言緩行須有行列如林，以防其掩襲。杜佑曰：不見利不前，如風吹林小動，而其大不移。梅堯臣曰：如林之森然不亂也。王&#26227;曰：齊肅也。張預曰：徐，舒也。舒緩而行，若林木之森森然，謂未見利也。尉繚子曰：重者如山如林，輕者如炮如燔也。<span lang="EN-US"><br>
		</span></span><span style="font-family: 新細明體; color: #C0504D">侵掠如火，</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">　　</span><span style="font-family:標楷體;color:#C0504D">曹操曰：疾也。李筌曰：如火燎原無遺草。杜牧曰：猛烈不可嚮也。賈林曰：侵掠敵國，若火燎原，不可往復。張預曰：詩云：如火烈烈，莫我敢遏。言勢如猛火之熾，誰敢禦我。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">不動如山，</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">　　</span><span style="font-family:標楷體;color:#C0504D">曹操曰：守也。李筌曰：駐車也。杜牧曰：閑壁屹然，不可搖動也。賈林曰：未見便利，敵誘誑我，我因不動，如山之安。梅堯臣曰：峻不可犯。王&#26227;曰：堅守也。何氏曰：止如山之鎮靜。張預曰：所以持重也。荀子議兵篇云：圓居而方正，則若盤石然，觸之者角摧。言不動之時，若山石之不可移，犯之者其角立毀。<span lang="EN-US"><br>
		</span></span><span style="font-family: 新細明體; color: #C0504D">難知如陰，<span lang="EN-US"><br>
		</span>　　</span><span style="font-family:標楷體;color:#C0504D">李筌曰：其勢不測如陰，不能&#35241;萬象。杜牧曰：如玄雲蔽天，不見三辰。梅堯臣曰幽隱莫測。王&#26227;曰：形藏也。何氏曰：暗祕而不可料。張預曰：如陰雲蔽天，莫&#35241;辰象。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">動如雷震。</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">　　</span><span style="font-family:標楷體;color:#C0504D">李筌曰：盛怒也。杜牧曰：如空中擊下，不知所避也。賈林曰：其動也疾不及應。太公曰：疾雷不及掩耳。梅堯臣曰：迅不及避。王&#26227;曰：不虞而至。何氏曰：藏謀以奮如此。張預曰：如迅雷忽擊，不知所避。故太公曰：疾雷不及掩耳，迅電不及瞬目。<span lang="EN-US"><br>
		</span></span><span style="font-family: 新細明體; color: #C0504D">掠鄉分眾，</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">　　</span><span style="font-family:標楷體;color:#C0504D">曹操曰：因敵而制勝也。李筌曰：抄掠必分兵為數道，懼不虞也。杜牧曰：敵之鄉邑聚落，無有守兵，六畜財穀，易於剽掠，則須分番次第，使眾人皆得往也，不可獨有所往。如此，則大小強弱，皆欲與敵爭利也。陳&#30373;曰：夫鄉邑村落，因非一處，察其無備，分兵掠之。掠鄉一作指向。賈林曰：三軍不可言遣，故以旌旗指向；隊伍不可語傳，故以麾幟分眾。故因敵陳形可為勢，此尤順訓練分明師徒服習也。梅堯臣曰：以饗士卒。王&#26227;曰：指所鄉以分其眾，鄉音向。何氏曰：得掠物，則與眾分。張預曰：用兵之道，大率務因糧於敵；然而鄉邑之民，所積不多，必分兵隨處掠之，乃可足用。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">廓地分利，</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">　　</span><span style="font-family:標楷體;color:#C0504D">曹操曰：分敵利也。李筌曰：得敵地必分守利害。杜牧曰：廓，開也。開土拓境，則分割與有功者。韓信言於漢王曰：項王使人有功當封爵者，刻印刓，忍不能與。今大王誠能反其道，以天下城邑封功臣，天下不足取也。三略曰：獲地裂之。陳&#30373;曰：言獲其土地，則屯兵種蒔，以分敵之利也。賈林曰；廓，度也。度敵所據地利，分其利也。梅堯臣曰：與有功也。王&#26227;曰：廓視地形，以據便利，勿使敵專也。張預曰：開廓平易之地，必分兵守利，不使敵人得之。或云：得地則分賞有功者。今觀上下之文，恐非謂此也。<span lang="EN-US"><br>
		</span></span><span style="font-family: 新細明體; color: #C0504D">懸權而動。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">　　</span><span style="font-family:標楷體;color:#C0504D">曹操曰：量敵而動也。李筌曰：權，量秤也。敵輕重與吾有銖鎰之別，則動。夫先動為客，後動為主，客難而主易。太一遁甲定計之筭，明動易也。杜牧曰：如衡懸權，秤量已定，然後動也。何氏同杜牧註。張預曰：如懸權於衡，量知輕重然後動也。尉繚子曰：權敵審將而後舉。言權</span><span lang="EN-US" style="font-size: 9.0pt; font-family: 新細明體; color: #C0504D; background: lime">#2</span><span style="font-family:標楷體;color:#C0504D">量敵之輕重，審察將之賢愚，然後舉也。</span><span lang="EN-US" style="font-family: 新細明體; color: #C0504D"><br>
		</span><span style="font-family: 新細明體; color: #C0504D">先知迂直之計者勝，此軍爭之法也。<span lang="EN-US"><br>
		</span>　　</span><span style="font-family:標楷體;color:#C0504D">李筌曰：迂直道路。勞佚餒寒，生於道路。杜牧曰：言軍爭者，先須計遠近迂直，然後可以為勝。其計量之審，如懸權於衡，不失錙銖，然後可以動而取勝。此乃軍爭勝之法也。梅堯臣曰：稱量利害而動，在預知遠近之方則勝。王&#26227;曰：量敵審輕重而動，又知迂直必勝之道也。張預曰：凡與人爭利，必先量道路之迂直；審察而後動，則無勞頓寒餒之患，而且進退遲速，不失其機，故勝也。<span lang="EN-US"><br>
		</span></span><span style="font-family: 新細明體; color: #C0504D">軍政曰：<span lang="EN-US"><br>
		</span>　　</span><span style="font-family:標楷體;color:#C0504D">梅堯臣曰：軍之舊典。王&#26227;曰：古軍書。<span lang="EN-US"><br>
		</span></span><span style="font-family: 新細明體; color: #C0504D">言不相聞，故為金鼓；</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體">　　</span><span style="font-family:標楷體;color:#C0504D">杜佑曰：金，鉦鐸也。聽其音聲，以為耳候。梅堯臣曰：以威耳也。耳威於聲，不可不清。王&#26227;曰：鼓鼙鉦鐸之屬，坐作進退，疾徐疏數，皆有其節。</span><span lang="EN-US" style="font-family:標楷體"><br>
		</span><span style="font-family: 新細明體; color: #C0504D">視不相見，故為旌旗。</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">　　</span><span style="font-family:標楷體;color:#C0504D">杜佑曰：瞻其指麾，以為目候。梅堯臣曰：以威目也。目威於色，不得不明。王&#26227;曰：表部曲行列齊整也。<span lang="EN-US"><br>
		</span></span><span style="font-family: 新細明體; color: #C0504D">
		夫金鼓旌旗者，所以一人之耳目也；</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">　　</span><span style="font-family:標楷體;color:#C0504D">李筌曰：鼓進鐸退旌賞而旗罰，耳聽金鼓目視旌旗，故不亂也。勇怯不能進退者，由旗鼓正也。張預曰：夫用兵既眾占地必廣，首尾相遼耳目不接，故設金鼓之聲使之相聞，立旌旗之形使之相見，視聽均齊則雖百萬之眾，進退如一矣，故曰&#39724;眾如&#39724;寡，形名是也。<span lang="EN-US"><br>
		</span></span><span style="font-family: 新細明體; color: #C0504D">
		人既專一，則勇者不得獨進，怯者不得獨退，此用眾之法也。</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">　　</span><span style="font-family:標楷體;color:#C0504D">杜牧曰：旌以出令，旗以應號。蓋旗者，即今之信旗也。軍法曰：當進不進，當退不退者，斬之。吳起與秦人戰，戰未合，有一夫不勝其勇，前獲雙首而返，吳起斬之。軍吏進練曰：此材士也，不可斬。吳起曰：信材士，非令也。乃斬之。梅堯臣曰：一人之耳目者，謂使人之視聽齊一而不亂也。鼓之則進，金之則止，麾右則右，麾左則左，不可以勇怯而獨先也。王&#26227;曰：使三軍之眾，勇怯進退齊一者，鼓鐸旌旗之為也。張預曰：士卒專心一意，惟在於金鼓旌旗之號令。當進則進，當退則退，一有違者必戮。故曰：令不進而進，與令不退而退，厥罪惟均。尉繚子曰：鼓嗚旗麾，先登者未嘗非多力國士也，將者之過也。言不可賞先登獲&#38589;者，恐進退不一耳。<span lang="EN-US"><br>
		</span></span><span style="font-family: 新細明體; color: #C0504D">
		故夜戰多火鼓，晝戰多旌旗，所以變人之耳目也。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">　　</span><span style="font-family:標楷體;color:#C0504D">李筌曰：火鼓，夜之所視聽；旌旗，晝之所指揮。杜牧曰：令軍士耳目，皆隨旌旗火鼓而變也。或曰：夜戰多火鼓，其旨如何？夜黑之後，必無原野列陳，與敵刻期而戰也。軍襲敵營，鳴鼓然火，適足以警敵人之耳，明敵人之目，於我返害，其義安在？答曰：富哉問乎。此乃孫武之微旨也。凡夜戰者，蓋敵人來襲我壘，不得已而與之戰；其法在於立營之法，與陳小同。故志曰：止則為營，行則為陳。蓋大陳之中，必包小陳；大營之內，亦包小營。蓋前後左右之軍，各自有營環遶，大將之營，居於中央，諸營環之，偶落&#37390;聯，曲折相對，象天之壁壘星。其營相去上不過百步，下不過五十步，道徑通達，足以出隊列部，壁壘相望，足以弓弩相救。每於十字路，必立小堡，上致柴薪，穴為暗道，胡梯上之，令人看守。夜黑之後，聲鼓四起，即以燔燎。是以賊夜襲我，雖入營門，四顧屹然，復有小營，各自堅守，東西南北，未知所攻。大將營或諸小營中，先知有賊至者，放令盡入，然後擊鼓，諸營齊應，眾堡燎火，明如晝日；諸營兵士於是閉門登壘，下瞰敵人，勁弩彊弓，四向俱發，敵人雖有韓、白之將；鬼神之兵，亦無能計也。唯恐夜不襲我，來則必敗。若敵人或能潛入一營，即諸營舉火出兵，四面繞之，號令營中，不得輒動，須臾之際，善惡自分。賊若出走，皆在羅綱矣。故司馬宣王入諸葛亮營壘，見其曲折，曰：此兵下之奇才也。今之立營，通洞豁達，維以居之，若有賊夜來斫營，萬人一時驚擾。雖多致斥侯，嚴為備守，晦黑之後，彼我不分，雖有眾力，亦不能用。陳&#30373;曰：杜言夜黑之後，必無原野列陳，與敵人刻期而戰，非也。天寶末，李光弼以五百騎趨河陽，多列火炬，首尾不息。史思明數萬之眾，不敢逼之，豈止待賊斫營而已？賈林曰：火鼓旌旗，可以聽望，故晝夜異用之。梅堯臣曰：多者，欲以變惑敵人耳目。王&#26227;曰：多者所以震駭視聽，使慹我之威武聲氣也。傳曰：多鼓鈞聲，以夜軍之。張預曰：凡與敵戰，夜則火鼓不息，晝則旌旗相續，所以變亂敵人之耳目，使不知其所以備我之計。越伐吳，夾水而陳。越為左右句卒，使夜或左或右，鼓課而進。吳師分以禦之，遂為越所敗。是惑以火鼓也。晉伐齊，使司馬斥山澤之險，雖所不至，必&#26046;而疏陳之。齊侯畏而脫歸。是惑以旌旗也。</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">故</span><span lang="EN-US" style="font-size: 9.0pt; color: #C0504D; background: lime">#3</span><span style="font-family: 新細明體; color: #C0504D">三軍可奪氣，</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">　　</span><span style="font-family:標楷體;color:#C0504D">曹操曰：左氏言一鼓作氣，再而衰，三而竭。李筌曰：奪氣，奪其銳勇。齊伐魯，戰於長勺。齊人一鼓，公將戰。曹劌曰：未可。齊人三鼓，劌曰：可矣。乃戰，齊師敗續。公問其故。劌曰：夫戰，勇氣也。一鼓作氣，再而衰，三而竭。彼竭我盈，故克之。奪三軍之氣也。杜牧曰：司馬法戰以力久，以氣勝。齊伐魯，莊公將戰於長勺。公將鼓之。曹劌曰：未可。齊人三鼓，劌曰：可矣。齊師敗績。公問其故，對曰：夫戰，勇氣也。一鼓作氣，再而衰，三而竭。彼竭我盈，故克之。晉將毋丘、儉文欽反，諸軍屯樂嘉，司馬景王御枚徑造之。欽子鴦，年十八，勇冠三軍。曰：及其未定，請登城鼓噪擊之，可破。既而三噪之，欽不能應，鴦退，相與引而東。景王謂諸將曰：欽走矣。發銳軍以追之。諸將曰：欽舊將齋小而銳，引軍內入，未有失利，必不走也。王曰：一鼓作氣，再而衰，三而竭。鴦鼓而欽不應，其勢已屈，不走何待。欽果引去。王&#26227;曰：震慹衰惰，則軍氣奪矣。何氏曰：淮南子曰：將充勇而輕敵，卒果敢而樂戰，三軍之眾，百萬之師，志厲青雲，氣如飄風，聲如雷霆，誠積踰而威加敵人，此謂氣勢。吳子曰：三軍之眾，百萬之師，張設輕重，在於一人，是謂氣機。故奪氣者有所待，有所乘，則可矣。張預曰：氣者，戰之所恃也。夫舍生&#31104;血，鼓作&#39725;爭，雖死不省者，氣使然也。故用兵之法，若激其士卒，令上下同怒，則其鋒不可當。故敵人新來而氣銳，則且以不戰挫之，伺其衰倦而後擊；故彼之銳氣，可以奪也。尉繚子謂氣實則&#39724;，氣奪則走者，此之謂也。曹劌言一鼓作氣者，謂初來之氣盛也；再而衰、三而竭者，謂陳久而人倦也。又李靖曰：守者不止完其壁堅其陳而已，必也守吾氣，而有待焉。所謂守其氣者，常養吾之氣，使銳盛而不衰，然後彼之氣可得而奪也。</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">將軍可奪心。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family:標楷體;
color:#C0504D">
		　　李筌曰：心之令憤，撓之令亂，間之令疏，卑之令驕，則彼之心可奪也。杜牧曰：心者，將軍心中所倚賴以為軍者也。後漢寇恂征隗囂，囂將高峻守高平第一，峻遣軍將皇甫文出謁恂，辭禮不屈；恂怒斬之，遣其副。峻惶恐，即日開城門降。諸將曰：敢問殺其使而降其城，何也？恂曰：皇甫文，峻之腹心，其所取計者。今來辭氣不屈，必無降心。全之則文得其計，殺之則峻亡其膽，是以降耳。後燕慕容垂遣子寶率眾伐後魏。始寶之來，垂已有疾。自到五原，道武帝斷其來路，父子問絕。道武乃詭其行人之辭，令臨河告之曰：父已死，何不遽還寶兄弟聞之，憂懼以為信然，因夜遁去。道武襲之，大破於參合陂。梅堯臣曰：以鼓旗之變惑奪其氣；軍既奪氣，將亦奪心。王&#26227;曰：紛亂諠譁，則將心奪矣。何氏曰：先須己心能固，然後可以奪敵將之心。故傳曰先人有奪人之心，司馬法曰本心固新氣勝者是也，張預曰：心者將之所主也。夫治亂勇怯，皆主於心，故善制敵者，撓之而使亂，激之而使惑，迫之而使懼，故彼之心謀可以奪也。傳曰：先人有奪人之心。謂奪其本心之計也。又李靖曰：攻者不止攻其城、擊其陳而已，必有攻其心之術焉。所謂攻其心者，常養吾之心，使安閑而不亂，然後彼之心可得而奪也。</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">是故朝氣銳，</span><span lang="EN-US" style="color:#C0504D"><br>
		</span><span style="font-family: 新細明體; color: #C0504D">　　</span><span style="font-family:標楷體;color:#C0504D">陳&#30373;曰：初來之氣，氣方盛銳，勿與之爭也。孟氏曰：司馬法曰：新氣勝舊氣。新氣即朝氣也。王&#26227;曰：士眾凡初舉氣說也。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">晝氣惰，</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">　　</span><span style="font-family:標楷體;color:#C0504D">王&#26227;曰：漸久少怠。<span lang="EN-US"><br>
		</span></span><span style="font-family: 新細明體; color: #C0504D">暮氣歸。<span lang="EN-US"><br>
		</span>　　</span><span style="font-family:標楷體;color:#C0504D">孟氏曰：朝氣，初氣也；晝氣，再作之氣也；暮氣，衰竭之氣也。梅堯臣曰：朝，言其始也；晝，言其中也；暮，言其終也。謂兵始而銳，久則惰而思歸，故可擊。王&#26227;曰：怠久意歸，無復戰理。</span><span lang="EN-US" style="font-family:標楷體"><br>
		</span><span style="font-family: 新細明體; color: #C0504D">
		故善用兵者，避其銳氣，擊其惰歸，此治氣者也。</span><span lang="EN-US" style="font-family: 新細明體"><br>
		</span><span style="font-family: 新細明體">　　</span><span style="font-family:
標楷體;color:#C0504D">李筌曰：氣者，軍之氣勇。杜牧曰：陽氣生於子，成於寅，衰於午，伏於申。凡晨朝陽氣初盛，其來必銳，故須避之；侯其衰，伏擊之，必勝。武德中，太宗與竇建德戰於汜水東，建德列陳，彌亙數里。太宗將數騎登高觀之，謂諸將曰：賊度險而囂，是軍無政令；逼城而陳，有輕我心。按兵不出，待敵氣衰，陳久卒飢，必將自退，退而擊之，何往不克。建德列陳自卯至午，兵士飢倦，悉列坐石，又爭飲水。太宗曰：可擊矣。遂戰，生擒建德。陳&#30373;曰：有辰巳列陳，至午未未勝者，午未列陳至申酉未勝者，不必事須晨旦而為陽氣，申午而為衰氣也。太宗之攻建德也，登高而望之，謂諸將曰：賊盡銳來攻，我當少避之，退則可以騎留之。以明不須晨旦也。凡彼有銳，則如此避之；不然則否。杜佑曰：避其精銳之氣，擊其懈惰欲歸，此理氣者也。曹劌之說是也。梅堯臣曰：氣盛勿擊，衰懈易敗。何氏曰：夫人情莫不樂安而惡危，好生而懼死，無故驅之就外尸之地，樂趨於兵戰之場，其心之所畜，非有忿怒欲&#39725;之氣，一旦乘而激之，冒難而不顧，犯危而不畏，則未嘗不悔而怯矣。今夫天下懦夫，心有所激，則率爾爭&#39724;，不啻諸、劌。至于操刃而求&#39725;者，氣之所乘也；氣衰則息，惻然而悔矣。故三軍之視強寇如視處女者，乘其忿怒而有所激也。是以即墨之圍，五千人擊卻燕師者，乘燕劓降掘塚之怒也。秦之&#39725;士倍我者，因三施無報之怒，所以我怠而秦奮也。二者，治氣有道，而所用乘其機也。張預曰：朝喻始，晝喻中，暮喻末，非以早晚為辭也。凡人之氣，初來新至則勇銳，陳久人倦則衰。故善用兵者，當其銳盛，則堅守以避之，待其惰歸，則出兵以擊之。此所謂善治己之氣，以奪人之氣者也。前趙將遊子遠之敗伊餘羌，唐武德中太宗之破竇建德，皆用此術。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">以治待亂，以靜待譁，此治心者也；</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">　　</span><span style="font-family:標楷體;color:#C0504D">李筌曰：伺敵之變，因而乘之。杜牧曰：司馬法曰：本心固。言料敵制勝，本心已定，但當調治之，使安靜堅固，不為事撓，不為利惑，候敵之亂，伺敵之譁，則出兵攻之矣。陳&#30373;曰：政令不一，賞罰不明，謂之亂。旌旗錯雜，行伍輕囂，謂之譁，審敵如是，則出攻之。賈林曰：以我之整治，待敵之撓亂；以我之清冷，待敵之誼譁，此治心者也。故太公曰，事莫大於必克，用莫大於玄默也。梅堯臣曰：鎮靜待敵，眾心則寧。王皙同陳&#30373;註。何氏曰：夫將以一身之寡，一心之微，連百萬之眾，對虎狼之敵，利害之相雜，勝負之紛揉，權智萬變，而措置於胸臆之中，非其中廓然，方寸不亂，豈能應變而不窮，處事而不迷，卒然遇大難而不驚，案然接萬物而不惑？吾之治足以待亂，吾之靜足以待譁，前有百萬之敵，而吾視之，則如遇小寇。亞夫之禦寇也，堅臥而不起；欒箴之臨敵也，好以整，又好以暇。夫審此二人者，蘊以何術哉？蓋其心治之有定，養之有餘也。張預曰：治以待亂，靜以待譁，安以待躁，忍以特忿，嚴以待懈，此所謂善治己之心，以奪人之心者也。</span><span lang="EN-US" style="font-family: 新細明體; color: #C0504D"><br>
		</span><span style="font-family: 新細明體; color: #C0504D">
		以近待遠，以佚待勞，以飽待飢，此治力者也。</span><span lang="EN-US" style="font-family: 新細明體"><br>
		</span><span style="font-family: 新細明體">　　</span><span style="font-family:
標楷體;color:#C0504D">李筌曰：客主之勢。杜牧曰：上文云致人而不致於人是也。杜佑曰：以我之近，待彼之遠；以我之閑佚，待彼之疲勞；以我之充飽，待彼之飢虛。此理人力者也。梅堯臣曰：無困竭人力以自弊。王&#26227;曰：以餘制不足，善治力也。張預曰：近以待遠，佚以待勞，飽以待飢，誘以待來，重以待輕，此所謂善治己之力，以困人之力者也。</span><span lang="EN-US" style="font-family: 新細明體"><br>
		</span><span style="font-family: 新細明體; color: #C0504D">
		無邀正正之旗，勿擊堂堂之陳，此治變者也。<span lang="EN-US"><br>
		</span>　　</span><span style="font-family:標楷體;color:#C0504D">曹操曰：正正，齊也；堂堂，大也。李筌曰：正正者，齊整也；堂堂者，部分也。杜牧曰：堂堂者，無懼也。兵者，隨敵而變；敵有如此，則勿擊之，是能治變也。後漢曹公圍鄴，袁尚來救。公曰：尚若從大道來，當避之；若循西山來，此成擒耳。尚果循西山來，逆擊大破之也。梅堯臣曰：正正而來，堂堂而陳，示無懼也，必有奇變。王皙曰：本可要擊，以視整齊盛大，故變。何氏曰：所謂強則避之。張預曰：正正，謂形名齊整也；堂堂，謂行陳廣大也。敵人如此，豈可輕戰？軍政曰：見可而進，知難而退。又曰：強而避之。言須識變通。此所謂善治變化之道，以應敵人者也。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">故用兵之法，高陵勿向，背丘勿逆，</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">　　</span><span style="font-family:標楷體;color:#C0504D">李筌曰：地勢也。杜牧曰：向者，仰也。背者，倚也。逆者，迎也。言敵在高處，不可仰攻；敵倚丘山下來求戰，不可逆之。此言自下趨高者力乏，自高趨下者勢順也，故不可向迎。孟氏曰：敵背丘陵為陳，無有後患，則當引軍平地，勿迎擊之。杜佑曰：敵若依據丘陵險阻，陳兵待敵，勿輕攻趨也。既地勢不便，及有殞石之衝也。梅堯臣曰：高陵勿向者，敵處其高，不可仰擊。背丘勿逆者，敵自高而來，不可逆戰。勢不便也。王&#26227;曰：如此不便，則當嚴陳以待變也。何氏曰：秦伐韓，趙王令趙奢救之。秦人聞之，悉甲而至。軍士許歷請以軍事諫，曰：秦人不意趙師至此，其來氣盛，將軍必厚集其陳以待之，不然必敗。今先據北山上者勝，後至者敗。奢從之，即發萬人趨之。秦兵後至，爭山不得上；奢縱兵擊之，大破秦軍。後周遣將伐高齊，圍洛陽。齊將段韶禦之，登邙&#22338;聊欲觀周軍形勢。至太和谷，便值周軍，即遣馳告諸營，與諸將結陳以待之。周軍以步人在前，上山逆戰。韶以彼步我騎，且&#21364;且引，得其力弊，乃遣下馬擊之。短兵始交，周人大潰，並即奔遁。張預曰：敵處高為陳，不可仰攻，人馬之馳逐，弧矢之施發，皆不便也。故諸葛亮曰：山陵之戰，不仰其高；敵從高而來，不可迎之。勢不順也。引至平地，然後合戰。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">佯北勿從，</span><span lang="EN-US" style="color:#C0504D"><br>
		</span><span style="font-family:標楷體;color:#C0504D">
		　　李筌、杜牧曰：恐有伏兵也。賈林曰：敵未衰忽然奔北，必有奇伏，要擊我兵，謹勒將士，勿令逐追。杜佑曰：北，奔走也。敵方戰，氣勢未衰，便奔走而陳兵者，必有奇伏，勿深入從之。故太公曰：夫出甲陳兵，縱卒亂行者，欲以為變也。梅堯臣同杜牧註。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family:標楷體;
color:#C0504D">
		　　王&#26227;曰：勢不至北，必有詐也，則勿逐。何氏曰：如戰國秦師伐趙，趙奢之子括代康頗將，拒秦於長平。秦陰使白起為上將軍。趙出兵擊秦，秦軍佯敗而走，張二奇兵以劫之。趙軍逐勝，追造秦壁，壁堅不得入。而秦奇兵二萬五千人，絕趙軍後，又一軍五千騎，絕趙壁間。趙軍分而為二，糧道絕。而秦出輕兵擊之，趙戰不利，因築壁堅守，以待救至。秦聞趙食道絕，王自之河內，發卒遮絕趙救及糧食。趙卒不得食四十六日，陰相殺食。括中射而死。蜀劉表遣劉備北侵至鄴，曹公遣夏侯惇、李典拒之。一朝備燒屯去，惇遣諸將追擊之。典曰：賊無故退，疑必有伏。南道窄狹，草木深，不可追也。不聽。惇等果入賊伏裹。典往救，備見救至，乃退。西魏末，遣將史寧與突厥同伐吐谷渾，遂至樹敦，即吐谷渾之舊都，多諸珍藏。而其主先已奔賀真城，留其征南王及數千人固守。寧攻之，偽退。吐谷渾人果關門逐之。因回兵奪門，門未及闔，寧兵遂得入，生獲其征南王，俘獲男女財寶，盡歸諸突厥。北齊高澄立，侯景叛歸梁，而圍衫城。澄遣慕容紹宗討之。將戰，紹宗以梁人剽悍，恐其&#34886;之撓也，召將帥而語之曰：我當佯退，誘梁人使前，汝可擊其背。申明誡之。景又命梁人曰：逐北勿過二里。會戰，紹宗走，梁人不用景言，乘敗深入。魏人以紹宗之言為信，爭掩擊，遂大敗之。唐安祿山反，郭子儀圍衛州，偽鄭王慶緒率兵來援，分為三軍。子儀陳以待之，預選射者三千人，伏於壁內，誡之曰：俟吾小卻，賊必爭進，則登城鼓譟，弓弩齊發以逼之。既戰，子儀偽退，而賊果乘之。乃開壘門，遽聞鼓譟，矢注如雨，賊徒震駭。整&#34886;追之，遂虜慶緒。張預曰：敵人奔北，必審真偽。若旗鼓齊應，號令如一，紛紛紜紜，雖退走，非敗也，必有奇也。不可從之。若旗靡輒亂，人囂馬駭，此真敗卻也。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">銳卒勿攻，</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span lang="EN-US" style="font-family:
標楷體;color:#C0504D">&nbsp;&nbsp;&nbsp; </span><span style="font-family:標楷體;color:#C0504D">
		李筌曰：避彊氣也。杜牧曰：避實也。楚子伐隋，隋臣季良曰：楚人尚左，君必左，無與王遇。且攻其右，右無良焉，必敗。偏敗，&#34886;乃攜矣。隋少師曰：不當王，非敵也。不從，隋師敗績。陳&#26317;曰：此說是避敵所長，非銳卒勿攻之旨也。蓋言士卒輕銳，且勿攻之；待其懈惰，然後擊之。所謂千里遠&#39724;，其鋒莫當，蓋近之爾。梅堯臣曰：伺其氣挫。何氏曰：如蜀先主率大&#34886;東伐吳，吳將陸遜拒之。蜀主從建平連圍至夷陵界，立數十屯，以金帛爵賞誘動諸夷。先遣將吳班以數千人，於平地立營，欲以挑戰。諸將皆欲擊之。遜曰：備舉軍東至，銳氣始盛，且乘高守險，難可卒攻；攻之縱下，猶難盡克；若有不利，損我必大。今但且獎勵將士，廣施方略，以觀其變。備知其計不行，乃引伏兵八千人從谷中出。遜曰：所以不聽諸軍擊班者，揣之必有巧故也。諸將並曰：攻備當在初，今乃令人五六百里相御持，經七八月，其諸要害，賊已固守，擊之必無利矣。遜曰：備是猾虜，其軍始集，思慮精專，未可干也。今住已久，不得我便，兵疲意沮，計不復生。椅角此寇，正在今日。乃先攻一營，不利。遜曰：吾已曉破之之術。乃令各持一把茅，以火攻，拔之。備因夜遁。魏末，吳將諸葛恪圍新城，司馬景王使毋丘儉、文欽等拒之。儉、欽請戰，景王曰：恪巷甲深入，投兵死地，其鋒未易當。且新城小而固，攻之未可拔。遂令諸將高壘以弊之。相持數日，恪攻城力屈，死傷太半。景王乃令欽督銳卒趣合榆，斷其歸路，恪懼而遁。前趙劉曜遣將討羌，大首權渠率&#34886;保險阻，曜將遊子遠頻敗之，權渠欲降，其子伊餘大言於&#34886;中曰：往年劉曜自來，猶無若我何。晨，壓子遠壘門。左右勸出戰，子遠曰：吾聞伊餘有專諸之勇，慶忌之捷，其父新敗，怒氣甚盛，且西戎勁悍，其鋒不可擬也，不如緩之，使氣竭而擊之。乃堅壁不戰。伊餘有驕色。子遠侯其無備，夜分誓&#34886;，秣馬蓐食，先晨具甲掃壘而出，遲明設覆而戰，生擒伊餘于陳。唐武德中，太宗率師往河東討劉武周，江夏王道宗從軍。太宗登玉壁城&#35241;賊，顧謂道宗曰：賊恃其&#34886;，來邀我戰，汝謂如何？對曰：&#32675;賊鋒不可當，易以計屈，難與力爭，令&#34886;深壁高壘，以挫其鋒。烏合之徒，莫能持久，糧運致竭，自當離散，可不戰而擒。太宗曰；汝意見暗與我合。後賊食盡夜遁，一戰敗之。又太宗征薛仁杲於折&#22668;城，賊十有餘萬，兵鋒甚銳，數來挑戰。諸將請戰，太宗曰：我卒新經挫衄，銳氣猶少，賊驟勝，必輕進好國。我且閉壁以折之，待其氣衰而後擊，可一戰而破。此萬全計也。因令軍中曰：敢言戰者斬。相持久之，賊糧盡，軍中頗攜貳，其將相繼來降。太宗知仁杲必腹內離，謂諸將曰：可以戰矣。令總管梁實營於淺水原以誘之。賊大將宗羅&#30586;自恃驕悍，求戰不得，氣憤者久之，及是盡銳攻粱實，冀逞其志，梁實固險不出，以挫其鋒。羅&#30586;攻之愈急。太宗度賊已疲，復謂諸將曰：彼氣將衰，吾當取之必矣。申令諸將遲明合戰。令將軍龐玉陳於淺水原南，出賊之右，先餌之。羅&#30586;併軍共戰，玉軍幾敗。太宗親禦大軍，奄自原北，出其不意。羅&#30586;回師相拒，我師表裹齊奮，呼聲動天。羅&#30586;氣奪，於是大潰。又李靖從河間王孝恭討蕭銑，兵至夷陵，銑將文士弘率精卒數萬屯清江。孝恭欲擊之，靖曰：士弘，銑之健將，士卒驍勇。今新出荊門，盡兵出戰，此是救敗之師，恐不可當也。宜且泊南岸，勿與爭鋒，待其氣衰，然後奮擊，破之必矣。孝恭不從，留靖守營，與賊戰。孝恭果敗，奔于南岸。張預曰：敵若乘說而來，其鋒不可當，宜少避之，以伺疲挫。晉楚相持，楚晨壓晉軍而陳，軍史患之。樂書曰：楚師輕窕，固壘以待之，三日必退。退而擊之，必獲勝焉。又唐太宗征薛七杲，賊兵鋒甚說，數來挑戰。諸將咸請戰，太宗曰；當且閉壘以折之，待其氣衰，可一戰而破也。果然。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family: 新細明體; color: #C0504D">餌兵勿食，</span><span lang="EN-US" style="font-family:&quot;New MingLiu&quot;"><br>
		</span><span style="font-family:標楷體">　　<span style="color:#C0504D">李筌曰：秦人毒涇上流。杜牧曰：敵忽棄飲食而去，先須嘗試，不可便食，慮毒也。後魏文帝時，庫莫奚侵擾，詔濟陰王新成率&#34886;討之。王乃多為毒酒；賊既漸逼，使棄營而去。賊至，喜，競飲。酒酣毒作。王簡輕騎縱擊，俘獲萬計。陳&#30373;曰：此之獲勝，蓋非偶然，固非為將之道，垂後世法也。孫子豈以他人不能致毒於人腹中哉？此言喻魚若見餌，不可食也；敵若懸利，不可貪也。曹公與袁紹將文醜等戰，諸將以為敵騎多，不如還營。荀攸曰：此所以餌敵也，安可去之？即知餌兵非止謂真毒也。食字疑或為貪字也。梅堯臣曰：魚貪餌而亡，兵貪餌而敗。敵以兵來釣我，我不可從。王&#26227;曰：餌我以利，必有奇伏。何氏曰：如春秋時，楚伐絞，軍其南門。莫敖屈瑕曰：絞小而輕，輕則寡謀。請無扞采樵者以誘之。從之。絞人獲三十人。明日，絞人爭出，驅楚役徒於山中。楚人坐其北門，而覆諸山下，大敗之，為城下之盟而還。又如赤眉佯敗，棄輜重走，車載土，以豆覆其上。鄧弘取之，為赤眉所敗。曹公未得濟而放牛馬，馬超取之，而公得渡。又如曹公棄輜重，文醜、劉備分取之，而為公所破。又如後魏廣陽王元深以乜列河誘拔陵，竟來抄掠，&#25244;陵為于謹伏兵所破。此皆餌之之術也。張預曰：三略曰：香餌之下，必有懸魚。言魚貪餌則為釣者所得，兵貪利則為敵人所敗。夫餌兵非止謂寘毒於飲食，但以利留敵，皆為餌也。若曹公以畜產餌馬超，以輜重餌袁紹，李矩以牛馬餌石勒之類，皆是也。</span></span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">歸師勿遏，</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family:標楷體;
color:#C0504D">
		　　李筌曰：士卒思歸，志不可遏也。杜牧曰：曹公自征張繡於&#31331;，劉表遣兵救繡，以絕軍後。公將引還，繡兵來追，公軍不得進。表與繡復合兵守險，公軍前後受敵。公乃夜鑿險為地道，悉過輜重，設奇兵，步騎來攻，大破之。公謂荀文若曰：虜遏吾歸師，而與吾死地，吾是以知勝矣。孟氏曰：人懷歸心，必能死戰，則不可止而擊也。杜佑曰：人人有室家鄉國之往，不可遏截之，徐觀其變而制之。梅堯臣曰：敵必死戰。王&#26227;曰：人自為戰也，勿遏塞之。若猶有他慮，則可要而擊。曹公攻鄴，袁尚來救，諸將以為歸師，不如避之。公曰：尚從大道來，則避之；若循西山來者，此成擒耳。蓋大道來則歸意全，循山來則顧負險，且有懼心也。何氏曰：如魏初曹操圍張繡於穰，劉表遣兵救繡，以絕軍後。公將引還，繡兵來追，公軍不得進，連營稍前到安&#34886;。繡與表合兵守險，公軍前後受敵。公乃夜鑿險為地道，悉過輜重，設奇兵。會明，賊謂公為遁也，悉軍來追。乃縱奇兵，步騎夾攻，大破之。公謂荀彧曰：虜遏吾歸師，與吾死地，是以知勝。齊建武二年，魏圍鍾離，張欣泰為軍主，隨崔慧景救援。及魏軍退，而邵陽洲上餘兵萬人，求輸馬五百匹假道。慧景欲斷路攻之，欣泰說慧景曰：歸師勿遏，古人畏之。兵在死地，不可輕也。慧景乃聽過也。前秦符堅征&#26187;，至壽春，兵敗還。長安慕容泓起兵于華澤，堅將符叡、竇衝、姚萇討之。符叡勇果輕敵，不恤士&#34886;。泓聞其至也，懼，率&#34886;將奔關東。叡馳兵邀之。姚萇諫曰：鮮卑有思歸之心，宜驅令出關，不可遏也。叡弗從。戰于華澤，叡敗績被殺。後涼呂弘攻段業於張掖，不勝，將東走。業議欲擊之。其將沮渠蒙遜諫曰：歸師勿遏，窮寇勿追，此兵家之戒。不如縱之以為後圖。業曰<span lang="EN-US">:</span>一日縱敵，悔將無及。遂率&#34886;追之，為弘所敗。張預曰：兵之在外，人人思歸，當路邀之，必致死戰。韓信曰：從思東歸之士，何所不克？曹公既破劉表，謂荀彧曰：虜遏吾歸師，吾是以知勝。又呂弘攻段業，不勝，將東走，業欲擊之，或練曰：歸師勿遏，兵家之戒。不如縱之以為後圖。業不從，率&#34886;追之，為弘所敗。古人似此者多，不可悉陳。</span><span lang="EN-US" style="font-family:&quot;New MingLiu&quot;"><br>
		</span><span style="font-family: 新細明體; color: #C0504D">圍師必闕，</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:標楷體;color:#C0504D">
		　　曹操曰：司馬法曰：圍其三面，闕其一面，所以示生路也。李筌曰：夫圍敵必空其一面，示不固也。若四面圍之，敵必堅守不拔也。項羽坑外黃，魏武圍壺關，即其義也。杜牧曰：示以生路，令無必死之心，因而擊之。後漢妖巫維汜弟子單臣、傅鎮等，相聚入原武城，劫掠吏人，自稱將軍。光武遣臧宮將北軍數千人圍之。賊食多，數攻不下，士卒死傷。帝召公卿諸侯王問方略。明帝時為東海王，對曰：妖巫相劫，勢無久立，其中必有悔者；但外圍急，不得走耳。小挺緩令得逃亡，則一亭長足以擒矣。帝即敕令開圍緩守，賊&#34886;分散，遂斬臣、鎮等。大唐天寶末，李光弼領朔方軍，與史思明戰于土門，賊&#34886;退散，四面圍合。光弼令開東南角以縱之。賊見開圍，棄甲急走，因追擊之，盡殲其&#34886;。是開一面也。杜佑曰：若圍敵平陸之地，必空一面以示其虛，欲使戰守不固，而有去留之心。若敵臨危據險，彊救在表，當堅固守之，未必闕也。此用兵之法。梅堯臣同曹操註。何氏曰：如後漢初，張步據齊地，漢將耿弇總兵討之。步使其大將費邑軍歷下，又分守祝阿、鍾城。弇先擊祝阿，自晨攻城，未日中而拔。故開圍一角，令其&#34886;得奔歸鍾城。鍾城人聞祝何已潰，大恐懼，遂空壁亡去。又朱</span><span style="font-family: 新細明體; color: red; background: lime"></span><span style="font-family:標楷體;color:#C0504D">與徐璆共討黃巾餘賊，韓忠據宛乞降，不許。因急攻之，連城不克。</span><span style="font-family: 新細明體; color: red; background: lime"></span><span style="font-family:標楷體;color:#C0504D">登山睹之，顧謂張超曰：吾知之矣。賊今外圍周固，內營急逼，乞降不受，欲出不得，所以死戰也。萬人一心，猶不可當，況十萬乎？其害甚矣。今不如徹圍，并兵入城。忠見圍解，則勢必自出；出則意散，易破之道也。既而解圍，忠果出戰，</span><span style="font-family: 新細明體; color: red; background: lime"></span><span style="font-family:標楷體;color:#C0504D">因破之。又魏太祖圍壺關，下令曰：城拔，皆坑之。連月不下。曹仁曰：圍城必示之活門，所以開其生路也。今公告之必死，將人自為守。且城固而糧多，攻之則士卒傷，守之則日久。今頓兵堅城之下，攻必死之虜，非良計也。太祖從之，開城遂降。又後魏末，齊神武起義兵於河北。尒朱兆、天光、度律、仲遠等四將同會鄴南，士馬精彊，號二十萬，圍神武於南陵山。是時神武馬二千，步卒不滿三萬人。兆等設圍不合，神武連繫牛驢，自塞歸道，於是將士死戰，四面奮擊，大破兆等。張預曰：圍其三面，開其一角，示以生路，使不堅戰。後漢朱&#38589;討賊師韓忠於宛，急攻不克。因謂軍史曰：賊今外圍周固，所以死戰。若我解圍，勢必自出。出則意散，易破之道也。果如其言。又曹公圍壺關，謂之曰：城破，皆坑之。連攻不下。曹仁謂公曰：夫圍城必示之活門，所以開其生路也。今公許之必死，令人自守，非計也。公從之，遂拔其城是也。</span><span lang="EN-US" style="font-family:&quot;New MingLiu&quot;"><br>
		</span><span style="font-family: 新細明體; color: #C0504D">窮寇勿迫。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family:標楷體;color:#C0504D">
		　　杜牧曰：春秋時，吳伐楚，楚師敗走，及清發，闔問復將擊之。夫&#27113;王曰：困獸猶&#39724;，況人乎？若知不免而致死，必敗我。若使半濟，而後可擊也。從之，又敗之。漢宣帝時，趙充國討先零羌。羌&#35241;大軍，棄輜重，欲渡湟水；道阨狹，充國徐行驅之。或曰：逐利行遲。充國曰：窮寇也，不可迫。緩之則走不顧，急之則還致死。諸將曰：善。虜果赴水，溺死者數萬，於是大破之也。陳&#30373;曰：烏窮則搏，獸窮則噬也。梅堯臣曰：困獸猶&#39725;，物理然也。何氏曰：前燕呂護據野王，陰通晉。事覺，燕將慕容恪等率&#34886;討之。將軍傅顏言之恪曰：護窮寇假合，王師既臨，則上下喪氣。殿下前以廣固天險，守易攻難，故為長久之策；今賊形不與往同，宜急攻之，以省千金之費。恪曰：護老賊，經變多矣；觀其為備之道，則未易卒圖也。今圍之於窮城，樵採路絕，內無蓄積，外無彊援，不過於十旬，弊之必矣。何必殘士卒之命，而趨一時之利哉？此謂兵不血刃，而坐以制勝也。遂列長圍守之。凡經六月，而野王潰，護南奔于晉，悉降其&#34886;。五代晉將符彥卿、杜重威經恪北鄙，遇虜於陽城。戎人十萬，圍晉師於中野，乏水，軍人鑿井，取泥衣絞而吮之，人馬渴死甚&#34886;。彥卿曰：與其束手就擒，曷若以身徇國？我今窮蹙。乃率勁騎出擊之。會大風揚塵，乘勢&#20915;戰，戎人大潰。此彥卿為虜十萬所圍，乃窮蹙之寇，遂致死力以求生，戎人不悟之，致敗也。張預曰：敵若焚舟破釜，來&#20915;一戰，則不可逼迫，蓋默窮則搏也。晉師敗齊于&#38796;，齊侯請盟，晉人不許。齊侯曰；請收合餘燼，背城借一。晉人懼而與之盟。吳夫&#27113;王謂困獸猶&#39725;，漢趙充國言緩之則走不顧，急之則還致死，蓋亦近之。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family: 新細明體; color: #C0504D">此用兵之法也。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span lang="EN-US" style="color:#C0504D">&nbsp;</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span style="font-family:標楷體;
color:#C0504D">孫子註解卷之七竟</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span lang="EN-US" style="font-family:
標楷體;color:#C0504D">&nbsp;</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span lang="EN-US" style="font-size: 9.0pt; font-family: 新細明體; color: #C0504D; background: lime">
		#1</span><span style="font-size:9.0pt;font-family:新細明體;color:#C0504D">『畫』原作『醉』，據宋本改。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span lang="EN-US" style="font-size: 9.0pt; font-family: 新細明體; color: #C0504D; background: lime">
		#2</span><span style="font-size:9.0pt;font-family:新細明體;color:#C0504D">『權』原作『相』，據宋本改。</span></p>
		<p style="line-height: 150%; margin-left: 0cm; margin-right: 0cm; margin-top: 0cm; margin-bottom: 0" align="left">
		<span lang="EN-US" style="font-size: 9.0pt; font-family: 新細明體; color: #C0504D; background: lime">
		#3</span><span style="font-size:9.0pt;font-family:新細明體;color:#C0504D">『故』原脫，據宋本補。</span></td>
        </tr>
		</table>
    <p>　</p>
    <table border="1" cellspacing="1" width="94%" id="table2" bordercolorlight="#000080" bordercolordark="#000080" bgcolor="#FFFFE6">
      <tr>
        <td width="15%" align="center" style="font-family: MingLiU,MingLiU; font-size: 12pt">
    <font color="#800000">製作單位</font></td>
        <td width="81%" align="center" style="font-family: MingLiU,MingLiU; font-size: 12pt">
    <font color="#800000">道教學術資訊網站</font></td>
      </tr>
      <tr>
        <td width="15%" align="center" style="font-family: MingLiU,MingLiU; font-size: 12pt">
    <font color="#800000">製作</font></td>
        <td width="81%" align="center" style="font-family: MingLiU,MingLiU; font-size: 12pt">
    <font color="#800000">洪百堅</font></td>
      </tr>
      <tr>
        <td width="15%" align="center" style="font-family: MingLiU,MingLiU; font-size: 12pt">
    <font color="#800000">資料來源</font></td>
        <td width="81%" align="center" style="font-family: MingLiU,MingLiU; font-size: 12pt">
    <font color="#800000">正統道藏</font></td>
      </tr>
      <tr>
        <td width="15%" align="center" style="font-family: MingLiU,MingLiU; font-size: 12pt"><font color="#800000">讚助人</font></td>
        <td width="81%" align="center" style="font-family: MingLiU,MingLiU; font-size: 12pt">　</td>
      </tr>
       </table>
    </td>
    <td width="15%"></td>
  </tr>
</table>
</div>
</body>
</html>
