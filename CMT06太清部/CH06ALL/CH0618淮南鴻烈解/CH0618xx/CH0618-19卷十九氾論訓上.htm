<html xmlns:v="urn:schemas-microsoft-com:vml" xmlns:o="urn:schemas-microsoft-com:office:office" xmlns="http://www.w3.org/TR/REC-html40">

<head>
<meta http-equiv="Content-Type" content="text/html; charset=big5">

<title>道教學術資訊網站</title>
<style TYPE="text/css">

<!--

TD { font-family: "新細明體", "細明體"; font-size: 12pt;} 

-->

A:link {text-decoration:none;}

A:visited {text-decoration:none;}

</style>
</head>

<body style="margin:0px;overflow:hidden;" bgcolor="#FFFFFF" leftmargin="0" topmargin="0">
<p>
</p>

<div id="Layer1"
style="position:absolute; left:0;top:0px;width:100%;z-index:1;visibility:visible">

<table border="0" width="100%">
  <tr width="100%">
    <td width="15%" bgcolor="#FFFFe6">
    <img src="../../../../CMTimages/left.gif" align="right" width="44" height="600"></td>
    <td width="70%" valign="top">　<p align="center">
    <img src="../../../../CMTimages/Back_dz.gif" width="420" height="320"> </td>
    <td width="15%" bgcolor="#FFFFe6">
    <img src="../../../../CMTimages/right.gif" align="left" width="44" height="600"> </td>
  </tr>
</table>
</div><div id="Layer2"
style="height:100%;overflow-x:auto;overflow-y:scroll;padding:10px;
position:absolute;left:0px;top:0;width:100%;z-index:2;visibility:visible">

<table border="0" width="100%">
  <tr>
    <td width="15%" valign="top" align="left">
    <a target="_parent" href="../../../../CMTS000.htm">
    <img src="../../../../CMTimages/gotop.gif" alt="index.gif (3505 bytes)" border="0" width="60" height="60"></a></td>
    <td width="70%" align="center">
    <table border="1" cellspacing="1" width="100%" id="table1">
      <tr>
        <td width="100%" align="center">
        <img border="0" src="../../../../CMTimages/LOGO.gif" width="482" height="71"></td>
        </tr>
		<tr>
        <td width="95%" align="center" height="100%">
        <font size="6" color="#008080">正統道藏電子文字資料庫</font></td>
      </tr>
		<tr>
        <td width="95%" align="center" height="50%">
        <font face="細明體" color="#800000" size="5">太清部</font><font size="3" color="#008080">(CH06)</font></td>
      </tr>
		<tr>
        <td width="95%" align="center" height="50%">
        <p style="line-height: 150%; margin: 0 0cm"><b>
		<span style="font-size: 24.0pt; font-family: 新細明體; color: #C0504D">淮南鴻烈解</span></b></p>
		<p align="left" style="line-height: 150%; margin-top: 0; margin-bottom: 0">
		<span style="font-size: 9.0pt; font-family: 新細明體; color: #C0504D">
		經名：淮南鴻烈解。漢劉安撰，原題太尉祭酒許慎記上。二十八卷。底本出處：《正統道藏》太清部。參校版本<span lang="EN-US">:</span>一、劉文典：《淮南鴻烈集解》；二、明吳勉學：《淮南子》。</span></td>
      </tr>
		<tr>
        <td width="97%" align="center">
    	<p style="margin:0cm;margin-bottom:.0001pt;line-height:150%">
		<span style="font-size: 18.0pt; line-height: 150%; font-family: 新細明體; color: #C0504D">
		淮南鴻烈解卷之十九</span></p>
		<p style="margin:0cm;margin-bottom:.0001pt;line-height:150%">
		<span style="font-family:標楷體;color:#C0504D">太尉祭酒臣許慎記上</span></p>
		<p style="margin:0cm;margin-bottom:.0001pt;line-height:150%"><b>
		<span lang="EN-US" style="font-family:&quot;New MingLiu&quot;;
color:purple">&nbsp;</span></b></p>
		<p style="margin:0cm;margin-bottom:.0001pt;line-height:150%"><b>
		<span style="font-family: 新細明體; color: #C0504D">氾論訓上</span></b></p>
		<p style="margin:0cm;margin-bottom:.0001pt;line-height:150%" align="left">
		<b>
		<span lang="EN-US" style="font-family:&quot;New MingLiu&quot;;
color:#C0504D">&nbsp;</span></b></p>
		<p style="margin:0cm;margin-bottom:.0001pt;line-height:150%" align="left">
		<span lang="EN-US" style="font-family:標楷體">&nbsp;&nbsp;&nbsp; </span>
		<span style="font-size:9.0pt;line-height:150%;font-family:新細明體;color:#C0504D">
		博說世間古今得失，以道為化，大歸於一，曰氾論，因以題篇。</span></p>
		<p style="margin:0cm;margin-bottom:.0001pt;line-height:150%" align="left">
		<span style="font-family: 新細明體">　　<span style="color:#C0504D">古者有鍪而綣領以王天下者矣，</span></span><span style="font-family:標楷體;color:#C0504D">古者，蓋三皇以前也。鍪，頭著兜鍪帽，言未知制冠也。綣領，皮衣屈而紩之，如今胡家韋襲反櫂以為領也。一說，鍪，放髮也；綣，繞頸而已；皆無飾。</span><span style="font-family: 新細明體; color: #C0504D">德生而不辱，</span><span style="font-family:標楷體;
color:#C0504D">刑楷不用也。</span><span style="font-family: 新細明體; color: #C0504D">予而不奪，</span><span style="font-family:標楷體;color:#C0504D">予、予（無）〔民〕</span><span lang="EN-US" style="font-size: 9.0pt; line-height: 150%; font-family: 新細明體; color: #C0504D; background: lime">#1</span><span style="font-family:標楷體;
color:#C0504D">財也。不奪，無所徵求於民也。</span><span style="font-family: 新細明體; color: #C0504D">天下不非其服，同懷其德。</span><span style="font-family:標楷體;color:#C0504D">非，猶譏呵也。懷，歸也。</span><span style="font-family: 新細明體; color: #C0504D">當此之時，陰陽和平，風雨時節，萬物蕃息，</span><span style="font-family:
標楷體;color:#C0504D">政不虐，生無夭折。</span><span style="font-family: 新細明體; color: #C0504D">烏鵲之巢可俯而探也，禽獸可羈而從也，</span><span style="font-family:標楷體;color:#C0504D">從，猶牽也。</span><span style="font-family: 新細明體; color: #C0504D">豈必褒衣博帶，句襟委章甫哉</span><span style="font-family:標楷體;color:#C0504D">。褒衣，謂方與之衣，如今吏人之左衣也。博帶，大帶，詩云，垂帶若厲。句襟，今之曲領褎衣也。委，委貌冠。章甫，亦冠之名也。</span><span style="font-family: 新細明體; color: #C0504D">古者民澤處復穴，</span><span style="font-family:標楷體;
color:#C0504D">處，居也。復穴，重窟。一說，穴毀隄防崖岸之中，以為窟室也。</span><span style="font-family: 新細明體; color: #C0504D">冬日則不勝霜雪，夏日則不勝暑熱昏，&#34673;。</span><span style="font-family:標楷體;
color:#C0504D">&#34673;瀆詩云言來其</span><span style="font-size: 12.0pt; font-family: 標楷體; color: maroon; background: lime"></span><span style="font-family:標楷體;
color:#C0504D">帝臣也。</span><span style="font-family: 新細明體; color: #C0504D">聖人乃作，</span><span style="font-family:標楷體;color:#C0504D">作，起也。</span><span style="font-family: 新細明體; color: #C0504D">&#29234;之築土構木，以&#29234;宮室，</span><span style="font-family:標楷體;
color:#C0504D">構，架也。謂材木相&#20055;架也。</span><span style="font-family:新細明體;color:#C0504D">上棟下宇，以蔽風雨，</span><span style="font-family:標楷體;color:#C0504D">棟，屋&#31311;也。字，屋之&#22464;。</span><span style="font-family:新細明體;color:#C0504D">以避寒署，而百姓安之。</span><span style="font-family:標楷體;color:#C0504D">安，樂也。</span><span style="font-family:
新細明體;color:#C0504D">伯余之初作衣也，</span><span style="font-family:標楷體;color:#C0504D">伯余，黃帝臣也。世本曰，伯余制衣裳。一曰，伯余，黃帝。</span><span style="font-family: 新細明體; color: #C0504D">緂麻索縷，手經指挂，其成猶網羅。</span><span style="font-family:
標楷體;color:#C0504D">談，銳。索，功也。談，讀恬然不動之恬。</span><span style="font-family: 新細明體; color: #C0504D">後世為之機杼勝複以便其用，而民得以揜形御寒。</span><span style="font-family:標楷體;
color:#C0504D">揜，蔽。御，止。</span><span style="font-family: 新細明體; color: #C0504D">古者剡耜而耕，摩蜃而耨，</span><span style="font-family:標楷體;color:#C0504D">剡，利也。耜，臿屬也。蜃，大蛤，摩令利，用之。耨，耨除苗穢也。</span><span style="font-family: 新細明體; color: #C0504D">木鉤而樵，抱甄而汲，</span><span style="font-family:標楷體;
color:#C0504D">鉤，鎌也。鉤，讀濟陰句陽之句。樵，薪蒸。甄，武。今&#20822;州曰小武為甄。幽州曰瓦也。</span><span style="font-family: 新細明體; color: #C0504D">民勞而利薄。後世為之耒耜耰鋤，斧柯而樵，桔&#33263;而汲，</span><span style="font-family:標楷體;color:#C0504D">耰，讀曰優。椓塊椎也。三輔謂之儓，所以覆種也。</span><span style="font-family: 新細明體; color: #C0504D">民逸而利多焉。古者大川名谷，衝絕道路，不通往來也，乃為窬木方版，以為舟航，</span><span style="font-family:標楷體;color:#C0504D">窬，空也。方，並也。舟相連為航也。</span><span style="font-family: 新細明體; color: #C0504D">故地勢有無，得相委輸。</span><span style="font-family:標楷體;
color:#C0504D">運所有，輸所無。</span><span style="font-family: 新細明體; color: #C0504D">乃為靼蹻而超千里，肩負儋之勤也，</span><span style="font-family:標楷體;color:#C0504D">靼蹻，靼靸也。勤，勞也。</span><span style="font-family: 新細明體; color: #C0504D">而作為之楺輪建輿，駕馬服牛，民以致遠而不勞。</span><span style="font-family:標楷體;color:#C0504D">代負儋，故不勞也。</span><span style="font-family: 新細明體; color: #C0504D">為騺禽猛獸之害傷人而無以禁御也，而作為之鑄金鍛鐵，以為兵刃，猛獸不能為害。</span><span style="font-family:標楷體;color:#C0504D">以兵刃備之，故不得為人害也。</span><span style="font-family: 新細明體; color: #C0504D">故民迫其難則求其便，困其患則造其備，人各以其所知，去其所害，就其所利，常故不可循，器械不可因也。</span><span style="font-family:標楷體;color:#C0504D">循，隨也。當時之可改則改之，故曰不可也。</span><span style="font-family: 新細明體; color: #C0504D">則先王之法度有移易者矣。古之制，婚禮不稱主人，</span><span style="font-family:標楷體;color:#C0504D">當婚者之身，不稱其名也，稱諸父兄師友。</span><span style="font-family: 新細明體; color: #C0504D">舜不告而娶，非禮也。</span><span style="font-family:標楷體;
color:#C0504D">堯知舜賢，以二女妻，舜不告父，父頑，常欲殺舜，舜知告則不得娶也。不孝莫大於無後，故孟子曰，舜不告，猶告可。</span><span style="font-family: 新細明體; color: #C0504D">立子以長，文王舍伯邑考而用武王，非制也。禮之三十而娶，</span><span style="font-family:標楷體;color:#C0504D">三十而娶者，陰陽未分時，俱生於子，男從子數，左行三十年立於巳，女從子數，右行二十年亦立於巳，合夫婦。故聖人因是制禮，使男三十而娶，女二十而嫁。（共）〔其〕</span><span lang="EN-US" style="font-size: 9.0pt; line-height: 150%; font-family: 新細明體; color: #C0504D; background: lime">#2</span><span style="font-family:標楷體;
color:#C0504D">男子自巳數，左行十得寅，故人十月而生於寅，故男子數從寅起。女自巳數，右行得申，亦十月而生於申，故女子數從申起也。伯邑考，武王兄，廢長立聖以庶代嫡，聖人之權耳。</span><span style="font-family: 新細明體; color: #C0504D">文王十五而生武王，非法也。</span><span style="font-family:標楷體;
color:#C0504D">歲星十二歲而周天，天道十二而備，故國君十二歲而冠，冠而娶。十五生子，重國嗣也，不從故制也。上句言之，宜伯邑考娶也。</span><span style="font-family: 新細明體; color: #C0504D">夏后氏殯於阼階之上，</span><span style="font-family:標楷體;
color:#C0504D">禮，飯于牖下，小歛於戶內，大歛於阼階，在&#29248;曰尸，在棺曰柩。殯於賓位，祖於庭，葬於墓也，於阼階，猶在主位，未忍以賓道遠之。</span><span style="font-family: 新細明體; color: #C0504D">殷人殯於兩楹之間，</span><span style="font-family:標楷體;
color:#C0504D">楹，柱也。記曰，殷殯之於堂上兩柱之間，賓主共。</span><span style="font-family: 新細明體; color: #C0504D">周人殯於西階之上，</span><span style="font-family:標楷體;color:#C0504D">蓋以賓道遣之。</span><span style="font-family: 新細明體; color: #C0504D">此禮之不同者也。有虞氏用瓦棺</span><span style="font-family:
標楷體;color:#C0504D">，有虞氏舜世也。瓦棺，陶瓦也。</span><span style="font-family: 新細明體; color: #C0504D">夏后氏聖周，</span><span style="font-family:標楷體;color:#C0504D">夏后氏，禹世，無棺槨，以瓦廣二尺，長四尺，側身累之，以蔽土，曰聖周也。</span><span style="font-family: 新細明體; color: #C0504D">殷人用槨，</span><span style="font-family:標楷體;
color:#C0504D">用&#26658;為槨，厚之宜，以棺為制也。</span><span style="font-family: 新細明體; color: #C0504D">周人牆置翣，此葬之不同者也。</span><span style="font-family:標楷體;color:#C0504D">周人兼用棺槨，故牆設翣，狀如今要扇，畫文，插置棺車箱以為飾。多少之差，各從其爵命之數也。</span><span style="font-family: 新細明體; color: #C0504D">夏后氏祭於闇，</span><span style="font-family:標楷體;
color:#C0504D">於室中，中夜祭之也。</span><span style="font-family: 新細明體; color: #C0504D">殷人祭於陽，</span><span style="font-family:標楷體;color:#C0504D">於堂上，日平且祭也。</span><span style="font-family: 新細明體; color: #C0504D">周人祭於日出以朝，</span><span style="font-family:標楷體;color:#C0504D">於日出時祭於庭中。朝者，庭也。</span><span style="font-family: 新細明體; color: #C0504D">此祭之不同者也。堯大章，</span><span style="font-family:標楷體;
color:#C0504D">堯樂也。</span><span style="font-family: 新細明體; color: #C0504D">舜九韶，</span><span style="font-family:標楷體;color:#C0504D">舜樂也。書曰，簫韶九成是也。</span><span style="font-family: 新細明體; color: #C0504D">禹大夏，</span><span style="font-family:標楷體;
color:#C0504D">禹樂也。</span><span style="font-family: 新細明體; color: #C0504D">湯大濩，</span><span style="font-family:標楷體;color:#C0504D">湯樂也。</span><span style="font-family: 新細明體; color: #C0504D">周武象，</span><span style="font-family:標楷體;color:#C0504D">武王樂也。</span><span style="font-family: 新細明體; color: #C0504D">此樂之不同者也。故五帝異道而德覆天下，三王殊事而名施後世，此皆因時變而制禮樂者。譬猶師曠之施瑟柱也，所推移上下者無寸尺之度，而靡不中音。故通於禮樂之情者能作音，有本主於中，而以知&#27032;&#24416;之所周者也。</span><span style="font-family:標楷體;color:#C0504D">&#27032;，方也，&#24416;，度法也。　</span></p>
		<p style="margin:0cm;margin-bottom:.0001pt;line-height:150%" align="left">
		<span style="font-family: 新細明體; color: #C0504D">
		　　魯昭公有慈母而愛之，死為之練冠，故有慈母之服。</span><span style="font-family:標楷體;color:#C0504D">慈母者，父所命養己者。比大夫之妾，士之妻，謂之女母，禮為總麻三月。昭公獨練，言其記禮之所由興也。</span><span style="font-family: 新細明體; color: #C0504D">陽侯殺夢侯而竊其夫人，故大饗廢夫人之禮。</span><span style="font-family:
標楷體;color:#C0504D">陽（伐）（侯）</span><span lang="EN-US" style="font-size: 9.0pt; line-height: 150%; font-family: 標楷體; color: #C0504D; background: lime">#3</span><span style="font-family:標楷體;color:#C0504D">，陽陵國侯也。蓼侯，皋陶之後，偃姓之國侯<span lang="EN-US"><br>
		</span>也，今在廬江。古者大饗飲酒，君執爵，夫人執豆。陽侯見蓼侯夫人美艷，因殺蓼侯而娶夫人，由是廢致夫人之禮。記所由廢也。</span><span style="font-family: 新細明體; color: #C0504D">先王之制，不宜則廢之；末世之事，善則著之；是故禮樂未始有常也。故聖人制禮樂，而不制於禮樂。</span><span style="font-family:標楷體;color:#C0504D">聖人能作禮樂，不為禮樂所制。</span><span style="font-family: 新細明體; color: #C0504D">治國有常，而利民為本。</span><span style="font-family:標楷體;
color:#C0504D">本，要。</span><span style="font-family: 新細明體; color: #C0504D">政教有經，而令行為上。</span><span style="font-family:標楷體;color:#C0504D">經，常也。上，最也。</span><span style="font-family: 新細明體; color: #C0504D">苟利於民，不必法古。苟周於事，不必循舊。</span><span style="font-family:標楷體;
color:#C0504D">舊，常也。傳曰，舊不必良。舊或作咎也。</span><span style="font-family: 新細明體; color: #C0504D">夫夏商之衰也，不變法而亡。</span><span style="font-family:標楷體;color:#C0504D">亡，謂桀紂。</span><span style="font-family: 新細明體; color: #C0504D">三代之起也，不相襲而王。</span><span style="font-family:標楷體;
color:#C0504D">三代，禹、湯、武也。襲、因也。</span><span style="font-family: 新細明體; color: #C0504D">故聖人法與時變，禮與俗化，</span><span style="font-family:標楷體;color:#C0504D">化，易。</span><span style="font-family: 新細明體; color: #C0504D">衣服器械，各便其用。法度制令，各因其宜。故變古未可非，而循俗未足多也。</span><span style="font-family:標楷體;color:#C0504D">循，隨也。俗，常也。</span><span style="font-family: 新細明體; color: #C0504D">百川異源而皆歸於海，</span><span style="font-family:標楷體;color:#C0504D">以海為宗。</span><span style="font-family: 新細明體; color: #C0504D">百家殊業而皆務於治。</span><span style="font-family:標楷體;
color:#C0504D">業，事也。以治為要也。</span><span style="font-family: 新細明體; color: #C0504D">王道缺而詩作，</span><span style="font-family:標楷體;color:#C0504D">詩所以刺王道。</span><span style="font-family: 新細明體; color: #C0504D">周室廢禮義壞而春秋作。</span><span style="font-family:標楷體;color:#C0504D">春秋，所以絕不由禮義也。</span><span style="font-family: 新細明體; color: #C0504D">詩、春秋，學之美者也，皆衰世之造也。儒者循之以教導於世，豈若三代之盛哉。以詩、春秋為古之道而貴之，又有未作詩、春秋之時。失道之缺也，不若道其全也。誦先王之詩、書，不若聞得其言，聞得其言不若得其所以言。</span><span style="font-family:標楷體;color:#C0504D">聞聖人之言，不如得其未言時本意。</span><span style="font-family: 新細明體; color: #C0504D">得其所以言者，言弗能言也。</span><span style="font-family:標楷體;
color:#C0504D">聖人所言（不》（微）</span><span lang="EN-US" style="font-size: 9.0pt; line-height: 150%; font-family: 新細明體; color: #C0504D; background: lime">#4</span><span style="font-family:標楷體;color:#C0504D">妙，凡人雖得之，口不能以言。</span><span style="font-family: 新細明體; color: #C0504D">故道可道者，非常道也。</span><span style="font-family:標楷體;
color:#C0504D">常道，深隱幽冥不可道也，猶聖人之言，微妙不可言。</span><span style="font-family: 新細明體; color: #C0504D">周公事文王也，行無專制，</span><span style="font-family:標楷體;color:#C0504D">專獨制斷。</span><span style="font-family: 新細明體; color: #C0504D">事無由己，</span><span style="font-family:標楷體;
color:#C0504D">請以後行。</span><span style="font-family: 新細明體; color: #C0504D">身若不勝衣，言若不出口，有奉持於文王，洞洞屬屬，如將不能，恐失之。</span><span style="font-family:標楷體;color:#C0504D">洞洞屬屬，婉順貌也。而將不能勝之，恐失之，慎至也。洞，讀挺桐之桐。屬讀犁</span><span style="font-size: 12.0pt; font-family: 標楷體; color: #C0504D; background: lime"></span><span style="font-size: 12.0pt; font-family: 標楷體; color: #C0504D">之</span><span style="font-size: 12.0pt; font-family: 標楷體; color: #C0504D; background: lime"></span><span style="font-family:標楷體;color:#C0504D">也。</span><span style="font-family: 新細明體; color: #C0504D">可謂能子矣。武王崩，成王幼少，周公繼文王之業，履天子之籍，聽天下之政，</span><span style="font-family:標楷體;color:#C0504D">籍，圖籍也。政，治也。籍或作阼也。</span><span style="font-family: 新細明體; color: #C0504D">平夷狄之亂，</span><span style="font-family:標楷體;
color:#C0504D">夷，狄滑夏，平除之也。</span><span style="font-family: 新細明體; color: #C0504D">誅管、蔡之罪。</span><span style="font-family:標楷體;color:#C0504D">蔡叔，周公兄也。管叔，周公弟也。二叔監殷，而導紂子祿父為流言，欲以亂周。周公誅之，為國故也。傳曰，大義滅親也。</span><span style="font-family: 新細明體; color: #C0504D">負扆而朝諸侯，</span><span style="font-family:標楷體;
color:#C0504D">負，背也。扆，戶，牖之間也。言南面也。</span><span style="font-family: 新細明體; color: #C0504D">誅賞制斷，無所顧問，</span><span style="font-family:標楷體;color:#C0504D">決之於心。</span><span style="font-family: 新細明體; color: #C0504D">威動天地，聲懾海內</span><span style="font-family:標楷體;
color:#C0504D">，懾，服也。服四海之內。</span><span style="font-family: 新細明體; color: #C0504D">可謂能武矣。成王既壯，周公屬籍致政，北面委質而臣事之，</span><span style="font-family:標楷體;color:#C0504D">以圖籍付屬成王。致，猶歸。北面委玉帛之質，執臣之禮也。</span><span style="font-family: 新細明體; color: #C0504D">請而後為，復而後行，</span><span style="font-family:標楷體;
color:#C0504D">每事必請。復，白。</span><span style="font-family: 新細明體; color: #C0504D">無擅恣之志，無伐矜之色，</span><span style="font-family:標楷體;color:#C0504D">不自伐其功勞也。不自矜大其善也。</span><span style="font-family: 新細明體; color: #C0504D">可謂能臣矣。故一人之身而三變者，所以應時矣。何況乎君數易世，國數易君，人以其位達其好憎，</span><span style="font-family:標楷體;color:#C0504D">人人以其寵位，行其所好，憎其所憎也。</span><span style="font-family: 新細明體; color: #C0504D">以其威勢供嗜欲，而欲以一行之禮，一定之法，應時偶變，其不能中權，亦明矣。</span><span style="font-family:標楷體;color:#C0504D">一行之禮，非隨時禮也；一定之法，非隨時法也。故曰不能中權。權則因事制宜，不失中道也。</span><span style="font-family: 新細明體; color: #C0504D">故聖人所由曰道，所為曰事。道猶金石，一調不更；事猶琴瑟，每絃改調。</span><span style="font-family:標楷體;color:#C0504D">金石，鐘聲也，故曰調而不更。琴瑟，絃有數急，（往）（柱）</span><span lang="EN-US" style="font-size: 9.0pt; line-height: 150%; font-family: 新細明體; color: #C0504D; background: lime">#5</span><span style="font-family:標楷體;
color:#C0504D">有前卻，故調事亦如之也。</span><span style="font-family: 新細明體; color: #C0504D">故法制禮義者治人之具也，而非所以為治也。</span><span style="font-family:標楷體;color:#C0504D">言法制禮義，可以為治之基耳，非所以為治。治在其人之德。猶弓矢，射之具也，非能必中也，中在其人之功也。</span><span style="font-family: 新細明體; color: #C0504D">故仁以為經，義以為紀，此萬世不更者也。若乃人考其身才，而時省其用，雖日變可也。</span><span style="font-family:標楷體;color:#C0504D">言人能考度其才，時省其行，擇其善者而崇用之，不必循常，故曰，雖曰變可也。唯仁義不可改耳，故萬世不更矣。</span><span style="font-family: 新細明體; color: #C0504D">天下豈有常法哉。</span><span style="font-family:標楷體;
color:#C0504D">隨其時於其宜。</span><span style="font-family: 新細明體; color: #C0504D">當於世事，得於人理，順於天地，祥於鬼神，則可以正治矣。</span><span style="font-family:標楷體;color:#C0504D">當，合也。祥，順也。<span lang="EN-US"><br>
		</span></span><span style="font-family: 新細明體">　　<span style="color:#C0504D">古者人醇工龐，商撲女重，</span></span><span style="font-family:標楷體;color:#C0504D">醇，厚，不虛華也。工龐，氣堅緻也。商撲，不為詐也。女重，貞正無邪也。</span><span style="font-family: 新細明體; color: #C0504D">是以政教易化，風俗易移也。今世德益衰，民俗益薄，欲以樸重之法，治既弊之民，是猶無鏑銜&#27228;策錣而御馯馬也。</span><span style="font-family:標楷體;color:#C0504D">鏑銜，口中央鐵，大如雞子中黃，所制馬口也。鍛，揣頭箴也。馯馬，突馬也。</span><span style="font-family: 新細明體; color: #C0504D">昔者神農無制令而民從，</span><span style="font-family:標楷體;
color:#C0504D">無制令，結繩以治之。</span><span style="font-family: 新細明體; color: #C0504D">唐、虞有制令而無刑罰，</span><span style="font-family:標楷體;color:#C0504D">有制令，煥乎其有文章也。其政常仁義，民無犯法干誅，故曰無刑也。</span><span style="font-family: 新細明體; color: #C0504D">夏后氏不負言，</span><span style="font-family:標楷體;
color:#C0504D">言而信也。</span><span style="font-family: 新細明體; color: #C0504D">殷人誓，</span><span style="font-family:標楷體;color:#C0504D">以言語要誓，亦不違。</span><span style="font-family: 新細明體; color: #C0504D">周人盟。</span><span style="font-family:標楷體;color:#C0504D">有事而會，不協而盟。盟者，殺牲歃血，以為信也。</span><span style="font-family: 新細明體; color: #C0504D">逮至當今之世，</span><span style="font-family:標楷體;
color:#C0504D">謂淮南王作此書時。</span><span style="font-family: 新細明體; color: #C0504D">忍詢而輕辱，貪得而寡羞，欲以神農之道治之，則其亂必矣。伯成子高辭為諸侯而耕，天下高之。</span><span style="font-family:標楷體;color:#C0504D">伯成子高，蓋堯時人也。詢，讀夏后之后也。</span><span style="font-family: 新細明體; color: #C0504D">今之時人，辭官而隱處，為鄉邑之下，豈可同哉。古之兵，弓劍而已矣，槽柔無擊，脩戟無（別）（刺）</span><span lang="EN-US" style="font-size: 9.0pt; line-height: 150%; font-family: 新細明體; color: #C0504D; background: lime">#6</span><span style="font-family: 新細明體; color: #C0504D">。</span><span style="font-family:標楷體;color:#C0504D">槽柔，木矛也。無擊，無鐵刃也。刺，鋒也。槽，讀領如蠐螬</span><span style="font-family: 新細明體; color: #C0504D">之</span><span style="font-family:標楷體;color:#C0504D">螬也。</span><span style="font-family: 新細明體; color: #C0504D">晚世之兵，隆衝以攻，渠幨以守，</span><span style="font-family:
標楷體;color:#C0504D">隆，高也。衝，所以臨敵城，衝突壤之。渠，漸也。一曰渠甲名也。國語曰奉文渠之甲是也。蟾，幰所以禦矢也。</span><span style="font-family: 新細明體; color: #C0504D">連弩以射，銷車以&#39722;。</span><span style="font-family:標楷體;
color:#C0504D">連車弩，通一絃，以牛挽之。以刃著左右，為機開發之，曰銷車。銷，讀&#32089;銷之銷也。</span><span style="font-family: 新細明體; color: #C0504D">古之伐國，不殺黃口，不獲二毛。</span><span style="font-family:
標楷體;color:#C0504D">黃口，幼也。二毛，有白髮。</span><span style="font-family: 新細明體; color: #C0504D">於古為義，於今為笑。古之所以為榮者，</span><span style="font-family:標楷體;
color:#C0504D">伯成子高。</span><span style="font-family: 新細明體; color: #C0504D">今之所以為辱也。</span><span style="font-family:標楷體;color:#C0504D">為鄉邑之下也。</span><span style="font-family: 新細明體; color: #C0504D">古之所以為治者，今之所以為亂也。夫神農伏羲不施賞罰而民不為非，然而立政者不能廢法而治民。</span><span style="font-family:標楷體;color:#C0504D">不能及神農伏羲。</span><span style="font-family: 新細明體; color: #C0504D">舜干戚而服有苗，</span><span style="font-family:標楷體;color:#C0504D">舜之初，有苗叛，舜執干戚而舞於兩階之間，有苗服從之。以德化懷來也。</span><span style="font-family: 新細明體; color: #C0504D">然而征伐者不能釋甲兵而制彊暴。</span><span style="font-family:
標楷體;color:#C0504D">不能及舜。</span><span style="font-family: 新細明體; color: #C0504D">由此觀之，法度者，所以論民俗而節緩急也，器械者，因時變而制宜適。</span></p>
		<p style="margin:0cm;margin-bottom:.0001pt;line-height:150%" align="left">
		<span style="font-family: 新細明體">　　<span style="color:#C0504D">夫聖人作法而萬物制焉，</span></span><span style="font-family:標楷體;color:#C0504D">制猶從也。</span><span style="font-family: 新細明體; color: #C0504D">賢者立禮而不肖者拘焉。</span><span style="font-family:標楷體;color:#C0504D">拘猶檢也。</span><span style="font-family: 新細明體; color: #C0504D">制法之民，不可與遠舉；拘禮之人，不可使應變。耳不知清濁之分者，不可令調音；心不知治亂之源者，不可令制法。必有獨聞之耳，獨見之明，然後能擅道而行矣。夫殷變夏，周變殷，春秋變周，</span><span style="font-family:標楷體;color:#C0504D">變，改。</span><span style="font-family: 新細明體; color: #C0504D">三代之禮不同，何古之從。大人作而弟子循，</span><span style="font-family:標楷體;
color:#C0504D">循，隨。</span><span style="font-family: 新細明體; color: #C0504D">知法治所由生，則應時而變；不知法治之源，雖循古，終亂。今世之法籍與時變，禮義與俗易，為學者循先襲業，據籍守舊教，以為非此不治，是猶持方枘而周員鑿也，欲得宜適致固焉，則難矣。今儒墨者稱三代、文、武而弗行，是言其所不行也；</span><span style="font-family:標楷體;color:#C0504D">不能行，但言之而已。</span><span style="font-family: 新細明體; color: #C0504D">非今時之世而弗改，是行其所非也。稱其所是，行其所非，是以盡日極慮而無益於治，勞形竭智而無補於主也。今夫圖工好畫鬼魅，而憎圖狗馬者，何也？鬼魅不世出，而狗馬可日見也。夫存危治亂，非智不能；道而先稱古，雖愚有餘。故不用之法，聖王弗行；不驗之言，聖王弗聽。</span><span style="font-family:標楷體;color:#C0504D">聽，受。</span><span style="font-family: 新細明體; color: #C0504D">天地之氣，莫大於和。</span><span style="font-family:標楷體;color:#C0504D">和，故能生萬物。</span><span style="font-family: 新細明體; color: #C0504D">和者，陰陽調，日夜分，而生物。春分而生，秋分而成，生之與成，必得和之精。</span><span style="font-family:標楷體;color:#C0504D">精，氣。</span><span style="font-family: 新細明體; color: #C0504D">故聖人之道，寬而栗，嚴而溫，柔而直，猛而仁。</span><span style="font-family:標楷體;
color:#C0504D">言剛柔寬猛相濟也。</span><span style="font-family: 新細明體; color: #C0504D">太剛則折，太柔則卷，聖人正在剛柔之間，乃得道之本。</span><span style="font-family:標楷體;color:#C0504D">本，源也。</span><span style="font-family: 新細明體; color: #C0504D">積陰則沉，積陽則飛，陰陽相接，乃能成和。夫繩之為度也，可卷而伸也，引而伸之，可直而晞，</span><span style="font-family:標楷體;color:#C0504D">晞，望。</span><span style="font-family: 新細明體; color: #C0504D">故聖人以身體之。</span><span style="font-family:標楷體;color:#C0504D">體，行。</span><span style="font-family: 新細明體; color: #C0504D">夫脩而不橫，短而不窮，直而不剛，久而不忘者，其唯繩乎。故恩推則懦，懦則不威；</span><span style="font-family:標楷體;color:#C0504D">推，猶移也。</span><span style="font-family: 新細明體; color: #C0504D">嚴推則猛，猛則不和；愛推則縱，縱則不令；</span><span style="font-family:標楷體;
color:#C0504D">縱，放。</span><span style="font-family: 新細明體; color: #C0504D">刑推則虐，虐則無親</span><span style="font-family:標楷體;color:#C0504D">。虐，害也。喜害人，人無親之。</span><span style="font-family: 新細明體; color: #C0504D">昔者，齊簡公釋其國家之柄，而專任其大臣</span><span style="font-family:
標楷體;color:#C0504D">簡公，悼公陽生之子任也。一德不解曰簡，大臣，陳成子也。</span><span style="font-family: 新細明體; color: #C0504D">將相，攝威擅勢，私門成黨，而公道不行，</span><span style="font-family:標楷體;
color:#C0504D">黨，&#32675;。</span><span style="font-family: 新細明體; color: #C0504D">故使陳成田常、鴟夷子皮得成其難。</span><span style="font-family:標楷體;color:#C0504D">難，殺簡公之難。</span><span style="font-family: 新細明體; color: #C0504D">使呂氏絕祀，</span><span style="font-family:標楷體;color:#C0504D">太公姓呂，簡公其後也。絕祀，陳氏代之。</span><span style="font-family: 新細明體; color: #C0504D">而陳氏有國者，此柔懦所生也。鄭子陽剛毅而好罰，</span><span style="font-family:標楷體;color:#C0504D">子陽，鄭君也。一曰鄭相。</span><span style="font-family: 新細明體; color: #C0504D">其於罰也，執而無赦。舍人有折弓者，畏罪而恐誅，則因猘狗之驚以殺子陽，</span><span style="font-family:標楷體;color:#C0504D">舍人，家臣也。國人逐猘狗以亂擾，舍人因之以殺子陽，畏其嚴也。</span><span style="font-family: 新細明體; color: #C0504D">此剛猛之所致也。今不知道者，見柔懦者侵，財矜為剛毅；見剛毅者亡，則矜於為柔懦。此本無主於中，而見聞舛馳於外者也，</span><span style="font-family:標楷體;color:#C0504D">舛，乖。</span><span style="font-family: 新細明體; color: #C0504D">故終身而無所定趨。</span><span style="font-family:標楷體;color:#C0504D">安，定也。趨，歸也。</span><span style="font-family: 新細明體; color: #C0504D">譬猶不知音者之歌也，濁之則鬱而無轉，</span><span style="font-family:
標楷體;color:#C0504D">鬱，湮也。轉，讀傳譯之傳也。</span><span style="font-family: 新細明體; color: #C0504D">清之則燋而不謳。</span><span style="font-family:標楷體;color:#C0504D">憔，悴也。謳，和也。</span><span style="font-family: 新細明體; color: #C0504D">及至韓娥、秦青、薛談之謳，</span><span style="font-family:標楷體;
color:#C0504D">三人皆善謳。</span><span style="font-family: 新細明體; color: #C0504D">侯同、曼聲之歌，</span><span style="font-family:標楷體;color:#C0504D">二人善歌。一曰曼長。</span><span style="font-family: 新細明體; color: #C0504D">憤於志，積於內，盈而發音，則莫不比於律而和於人心。何則？中有本主以定清濁，不受於外而自為儀表也。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family: 新細明體; color: #C0504D">
		　　今夫盲者行於道，人謂之左則左，謂之右則右，遇君子則易道，遇小人則陷溝壑。何則？目無以接物也。</span><span style="font-family:標楷體;color:#C0504D">見，（髮）&#65339;接&#65341;</span><span lang="EN-US" style="font-size: 9.0pt; line-height: 150%; font-family: 新細明體; color: #C0504D; background: lime">#7</span><span style="font-family:標楷體;
color:#C0504D">。</span><span style="font-family: 新細明體; color: #C0504D">故魏兩用樓翟、吳起而亡西河，</span><span style="font-family:標楷體;color:#C0504D">魏文侯任撲翟、吳起，不用他賢。秦伐，喪其西河之地。</span><span style="font-family: 新細明體; color: #C0504D">湣王專用潭齒而死于東廟，</span><span style="font-family:標楷體;
color:#C0504D">湣，讀汶水之汶。湣王，田常之後，代呂氏為齊侯也。春秋之後，僭號稱王。淖齒，楚將，奔齊為臣。泯王無道，淖齒殺之，擢其筋，懸廟門之梁，三日死。見戰國策也。</span><span style="font-family: 新細明體; color: #C0504D">無術以御之也。文王兩用呂望、召公奭而王，</span><span style="font-family:
標楷體;color:#C0504D">呂望，太公呂尚也，善用兵謀。奭，召康公，善理民物，有甘棠之歌也。</span><span style="font-family:新細明體;color:#C0504D">楚</span><span style="font-family: 新細明體; color: #C0504D">莊王專任孫叔敖而霸，有術以御之也。</span><span style="font-family:標楷體;color:#C0504D">孫叔敖，楚大夫薦賈伯盈子。或曰，童子也，任其賢，故致於霸也。</span><span style="font-family: 新細明體; color: #C0504D">夫弦歌鼓舞以為樂，盤旋揖讓以修禮，厚&#22623;久喪以送死，孔子之所立也，而墨子非之。</span><span style="font-family:標楷體;color:#C0504D">非，猶譏也。</span><span style="font-family: 新細明體; color: #C0504D">兼愛上賢，右鬼非命，墨子之所立也，而楊子非之。</span><span style="font-family:標楷體;
color:#C0504D">兼三老五更；是以兼愛。選士大射，是以上賢。宗祀嚴父，是以右鬼。右，猶尊也。順四時而行，是以非命。皆楊子所不貴，故非也。</span><span style="font-family: 新細明體; color: #C0504D">全性保真，不以物累形，楊子之所立也，而孟子非之。</span><span style="font-family:標楷體;color:#C0504D">全性保真，謂不拔骭毛，以利天下弗為，不以物累己身形也。孟子受業於子思之門，成唐虞、三代之德，&#21465;詩、書、孔子之意，塞楊、墨淫辭，故非之也。</span><span style="font-family: 新細明體; color: #C0504D">趨捨人異，各有曉心。故是非有處，得其處則無非，失其處則無是。丹穴、太蒙、反踵、空同、大夏、北戶、奇肱、脩股之民，是非各異，習俗相反，</span><span style="font-family:標楷體;color:#C0504D">丹穴，南方當日下之地。太蒙，（四）&#65339;西&#65341;</span><span lang="EN-US" style="font-size: 9.0pt; line-height: 150%; font-family: 新細明體; color: #C0504D; background: lime">#8</span><span style="font-family:標楷體;
color:#C0504D">方日所入處也。反踵，國名，其人南行，武&#36857;北面。空同，戴勝極下之地。大夏，在西方。（其）〔北〕</span><span lang="EN-US" style="font-family: 新細明體; color: #C0504D; background: lime">#9</span><span style="font-family:標楷體;color:#C0504D">戶，在南方。奇肱、脩股之民，在西南方。凡此八者，皆九州之外，八寅之域者也。</span><span style="font-family: 新細明體; color: #C0504D">君臣上下，夫婦父子，有以相使也。此之是，非彼之是也；此之非，非彼之非也。</span><span style="font-family:標楷體;color:#C0504D">此，近諭諸華也。彼，遠諭八寅也。於諸華之所是，八寅之所非而廢也；於諸華所非，八寅所是而行也。</span><span style="font-family: 新細明體; color: #C0504D">譬若斤斧椎鑿之各有所施也。</span><span style="font-family:標楷體;
color:#C0504D">施，宜。</span><span style="font-family: 新細明體; color: #C0504D">禹之時，以五音聽治，</span><span style="font-family:標楷體;color:#C0504D">禹，顓頊後五世鯀之子也，名文命。受禪成功曰禹。五音，宮商角徵羽也。</span><span style="font-family: 新細明體; color: #C0504D">懸鐘鼓磬鐸，置鞀，以待四方之士，為號曰，教寡人以道者擊鼓，</span><span style="font-family:標楷體;color:#C0504D">道和陰<span lang="EN-US"><br>
		</span>陽，鼓一聲以調五音，故擊之。</span><span style="font-family: 新細明體; color: #C0504D">論寡人以事者振鐸，</span><span style="font-family:標楷體;color:#C0504D">鐸，鈴，金口木舌，合為音聲，事者非一品，故振之。</span><span style="font-family: 新細明體; color: #C0504D">語寡人以憂者擊磬，</span><span style="font-family:標楷體;
color:#C0504D">磬，石也，聲急。憂亦急務，故擊磬。</span><span style="font-family: 新細明體; color: #C0504D">有獄訟者搖鞀。</span><span style="font-family:標楷體;color:#C0504D">獄亦訟。訟一辯於事，故取小靶鞀。</span><span style="font-family: 新細明體; color: #C0504D">當此之時，一饋而十起，一沐而三捉髮，</span><span style="font-family:
標楷體;color:#C0504D">饋者，食也。</span><span style="font-family: 新細明體; color: #C0504D">以勞天下之民，</span><span style="font-family:標楷體;color:#C0504D">勞，猶憂也。勞讀勞來之勞也。</span><span style="font-family: 新細明體; color: #C0504D">此而不能達善效忠者，則才不足也。</span><span style="font-family:
標楷體;color:#C0504D">當此之時，不能達其善，效致其忠，自為無有其才也。</span></p>
		<p style="margin:0cm;margin-bottom:.0001pt;line-height:150%" align="left">
		<span style="font-family: 新細明體; color: #C0504D">
		　　秦之時，高為臺榭，大為苑囿，遠為馳道，鑄金人，</span><span style="font-family:標楷體;color:#C0504D">秦皇帝二十六年，初兼天下，有長人見於臨洮，其高五丈，足&#36857;六尺。放寫其形，鑄金人以象之，翁仲、君何是也。</span><span style="font-family: 新細明體; color: #C0504D">發適戍，入芻&#27072;，</span><span style="font-family:標楷體;
color:#C0504D">戍，守長城也。入&#27072;棄之稅，以（徘）&#65339;供&#65341;</span><span lang="EN-US" style="font-size: 9.0pt; line-height: 150%; font-family: 新細明體; color: #C0504D; background: lime">#10</span><span style="font-family:標楷體;color:#C0504D">國用也。</span><span style="font-family: 新細明體; color: #C0504D">頭會箕賦，輸於少府。</span><span style="font-family:標楷體;
color:#C0504D">頭會，隨民口數，人青其稅。箕賦，似箕然，斂民財多，取意也。少府，官名，如今司農。</span><span style="font-family: 新細明體; color: #C0504D">丁壯丈夫，西至臨洮、狄道，</span><span style="font-family:標楷體;
color:#C0504D">臨洮，壟西之縣，洮水出北。狄道，漢陽之縣是</span><span style="font-family: 新細明體; color: #C0504D">也。東至會稽、浮石、</span><span style="font-family:標楷體;color:#C0504D">會稽，山名也。浮石，隨水高下，言不沒。皆在遼西界。一說，會稽山在太山下，封于太山，禪於會稽是也。會稽或作滄海。</span><span style="font-family: 新細明體; color: #C0504D">南至豫章、桂林，</span><span style="font-family:標楷體;
color:#C0504D">豫章，豫章郡。桂林，鬱林郡也。</span><span style="font-family: 新細明體; color: #C0504D">北至飛狐、陽原，</span><span style="font-family:標楷體;color:#C0504D">飛狐，蓋在代郡南飛狐山也。陽原，蓋在太原。或曰，代郡廣昌東五阮門是也。</span><span style="font-family: 新細明體; color: #C0504D">道路死人以溝量。</span><span style="font-family:標楷體;
color:#C0504D">言滿溝也</span><span style="font-family: 新細明體; color: #C0504D">。當此之時，忠諫者謂之不祥，而道仁義者謂之狂。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family: 新細明體; color: #C0504D">　　逮至高皇帝，存亡繼絕，</span><span style="font-family:標楷體;color:#C0504D">漢高祖劉季也。</span><span style="font-family: 新細明體; color: #C0504D">舉天下之大義，身自奮袂執銳，以為百姓請命于皇天。</span><span style="font-family:標楷體;
color:#C0504D">執利兵伐無道，以求百姓之命，祈之於皇天也。</span><span style="font-family: 新細明體; color: #C0504D">當此之時，天下雄&#38589;豪英暴露于野澤，</span><span style="font-family:標楷體;color:#C0504D">才過千人為&#38589;，百人為豪，萬人為英也。</span><span style="font-family: 新細明體; color: #C0504D">前蒙矢石，而後墮谿壑，出百死而給一生，以爭天下之權，</span><span style="font-family:標楷體;color:#C0504D">墮，入也。給，至也。給讀仍代之代也。</span><span style="font-family: 新細明體; color: #C0504D">奮武厲誠，以決一旦之命。當此之時，豐衣博帶而道儒墨者，以為不肖。</span><span style="font-family:標楷體;color:#C0504D">言尚武也。</span><span style="font-family: 新細明體; color: #C0504D">逮至暴亂已勝，</span><span style="font-family:標楷體;color:#C0504D">勝暴亂也。</span><span style="font-family: 新細明體; color: #C0504D">海內大定，繼文之業，立武之功，</span><span style="font-family:
標楷體;color:#C0504D">繼文王受命之業，武王誅無道之功。</span><span style="font-family: 新細明體; color: #C0504D">履天子之圖籍，造劉氏之貌冠，高祖於</span><span style="font-family:標楷體;color:#C0504D">新豐下作竹皮冠也。（之）&#65339;一〕</span><span lang="EN-US" style="font-size: 9.0pt; line-height: 150%; font-family: 新細明體; color: #C0504D; background: lime">#11</span><span style="font-family:標楷體;
color:#C0504D">曰委貌冠。</span><span style="font-family: 新細明體; color: #C0504D">總鄒、魯之儒墨，通先聖之遺教，戴天子之旗，乘大路，建九斿，撞大鐘，擊鳴鼓，奏咸池，揚干戚，</span><span style="font-family:標楷體;color:#C0504D">周禮，天子五路。大路，上路也。王者功成作樂，故撞鐘擊鼓。咸池，黃帝樂也。干，楯也。戚，斧也。春夏舞者所執。</span><span style="font-family: 新細明體; color: #C0504D">當此之時，有立武者見疑。</span><span style="font-family:標楷體;
color:#C0504D">疑，怪也。</span><span style="font-family: 新細明體; color: #C0504D">一世之問，而文武代為雌雄，有時而用也。今世之為武者則非文也，為文者則非武也，文武更相非，而不知時世之用也。此見隅曲之一指，而不知八極之廣大也。</span><span style="font-family:標楷體;color:#C0504D">隅曲，室中之區隅，言狹小。八極，八方之極言廣大也。</span><span style="font-family: 新細明體; color: #C0504D">故東面而望，不見西牆，南面而視，不睹北方，唯無所嚮者，則無所不通。</span><span style="font-family:標楷體;color:#C0504D">無所向，則可以見四方，故曰無所不通。<span lang="EN-US"><br>
		</span></span><span style="font-family: 新細明體; color: #C0504D">
		　　國之所以存者，道德也，</span><span style="font-family:標楷體;color:#C0504D">道德施行，民說其化，故國存也。</span><span style="font-family: 新細明體; color: #C0504D">家之所以亡者，理塞也。</span><span style="font-family:標楷體;
color:#C0504D">理，道。</span><span style="font-family: 新細明體; color: #C0504D">堯無百戶之郭，舜無置錐之地，以有天下。禹無十人之眾，湯無七里之分，以王諸侯。文王處岐周之間也，地方不過百里，而立為天子者，有王道也。</span><span style="font-family:標楷體;color:#C0504D">堯、舜、禹、湯、文王，皆王有天下，孟子曰，以德行仁者，身王不待，亦是也。</span><span style="font-family: 新細明體; color: #C0504D">夏桀、殷紂之盛也，人跡所至、舟車所通，莫不為郡縣，然而身死人手，而為天下笑者，有亡形也。</span><span style="font-family:標楷體;color:#C0504D">孟子曰，惡死亡，樂不仁，不仁必死亡，故曰有亡形也。</span><span style="font-family: 新細明體; color: #C0504D">故聖人見化以觀其徵，</span><span style="font-family:標楷體;
color:#C0504D">徵，成。</span><span style="font-family: 新細明體; color: #C0504D">德有盛衰，風先萌焉。</span><span style="font-family:標楷體;color:#C0504D">風，氣也。萌，見也。有盛德者，謂文王也。伯夷、太公先見之。有衰德者，謂桀。太史令終古及向藝先去之也。</span><span style="font-family: 新細明體; color: #C0504D">故得王道者，雖小必大；</span><span style="font-family:標楷體;
color:#C0504D">湯武是也。</span><span style="font-family: 新細明體; color: #C0504D">有亡形者，雖成必敗。</span><span style="font-family:標楷體;color:#C0504D">桀紂是也。</span><span style="font-family: 新細明體; color: #C0504D">夫夏之將亡，太史令終古先奔於商，三年而桀乃亡。</span><span style="font-family:標楷體;
color:#C0504D">湯滅之也。</span><span style="font-family: 新細明體; color: #C0504D">殷之將敗也，太史令向藝先歸文王，期年而紂乃亡。</span><span style="font-family:標楷體;color:#C0504D">武王滅之。</span><span style="font-family: 新細明體; color: #C0504D">故聖人之見存亡之&#36857;，成敗之際也，非乃鳴條之野，甲子之日也。</span><span style="font-family:
標楷體;color:#C0504D">湯伐桀，禽於鳴條。武王誅紂，以甲子&#23557;之。</span><span style="font-family: 新細明體; color: #C0504D">今謂彊者勝則度地計眾，富者利則量粟稱金，若此，則千乘之君無不霸王者，而萬乘之國無不破亡者矣。存亡之&#36857;，若此其易知也，愚夫意婦皆能論之。</span><span style="font-family:標楷體;color:#C0504D">憃亦愚，無智之貌也。<span lang="EN-US"><br>
		</span></span><span style="font-family: 新細明體">　<span style="color:#C0504D">　趙襄子以晉陽之城霸，智伯以三晉之地擒；</span></span><span style="font-family:標楷體;color:#C0504D">智伯，智縣。襄子，無恤也。三晉，智氏兼有韓，魏，智伯帥韓魏之君圍趙襄子於晉陽，趙襄子使張孟談與韓魏通謀，韓魏反而擊之，大破智伯之軍，獲其首，以為飲器。故曰以三晉之地擒也。</span><span style="font-family: 新細明體; color: #C0504D">湣王以大齊亡，為淳齒所殺也。田單以即墨有功。</span><span style="font-family:標楷體;color:#C0504D">燕伐齊而（代）&#65339;滅&#65341;</span><span lang="EN-US" style="font-size: 9.0pt; line-height: 150%; font-family: 標楷體; color: #C0504D; background: lime">#12</span><span style="font-family:標楷體;
color:#C0504D">之，得七十城，唯即墨未下。田單以市吏率即墨市民以擊燕師，破之，故能有功也。</span><span style="font-family: 新細明體; color: #C0504D">故國之亡也，雖大不足恃，</span><span style="font-family:標楷體;
color:#C0504D">大猶亡，智伯是。</span><span style="font-family: 新細明體; color: #C0504D">道之行也，雖小不可輕。</span><span style="font-family:標楷體;color:#C0504D">湯以七十里，文王以百里，皆有天下，故雖小不可輕也。</span><span style="font-family: 新細明體; color: #C0504D">由此觀之，存在得道而不在於大也，</span><span style="font-family:
標楷體;color:#C0504D">得道之君，雖小，為善而能王天下，故曰不在於大也。</span><span style="font-family: 新細明體; color: #C0504D">亡在失道而不在於小也。</span><span style="font-family:標楷體;color:#C0504D">無道之君，雖小，以為惡無傷而弗革，積必亡，故曰不在於小也。</span><span style="font-family: 新細明體; color: #C0504D">詩云，乃眷西顧，此惟與宅。言去殷而遷于周也。</span><span style="font-family:標楷體;color:#C0504D">紂治朝歌，在東。文王國於岐周，在西。天乃眷然顧西土，此唯居周言我宅也。故曰去殷而遷于周也。</span><span style="font-family: 新細明體; color: #C0504D">故亂國之君，務廣其地而不務仁義，務高其位而不務道德，是釋其所以存，而造其所以亡也。故桀囚於焦門，而不能自非其所行，</span><span style="font-family:標楷體;color:#C0504D">不自非行之惡。</span><span style="font-family: 新細明體; color: #C0504D">而悔不殺湯於夏臺，</span><span style="font-family:標楷體;color:#C0504D">臺，或作宮。</span><span style="font-family: 新細明體; color: #C0504D">紂拘於宣室，而不反其過，</span><span style="font-family:標楷體;
color:#C0504D">反，悔。</span><span style="font-family: 新細明體; color: #C0504D">而悔不誅文王於羑里。</span><span style="font-family:標楷體;color:#C0504D">悔，恨也。羑里，今河內湯陰是也。羑，古牖守。</span><span style="font-family: 新細明體; color: #C0504D">二君處彊大勢位，脩仁義之道，湯、武救罪之不給，何謀之敢當。</span><span style="font-family:標楷體;color:#C0504D">二君，桀、紂也。當其君也，彊大之勢，不能自知所行之非也。假令能修仁義之道，則湯武不敢生誅之謀也。</span><span style="font-family: 新細明體; color: #C0504D">若上亂三光之明，下失萬民之心，</span><span style="font-family:
標楷體;color:#C0504D">三光，日、月、星辰也。失萬民心，施民所惡也。</span><span style="font-family: 新細明體; color: #C0504D">雖微湯、武，孰弗能奪也。</span><span style="font-family:標楷體;color:#C0504D">言遭人能奪之，不必湯武也。</span><span style="font-family: 新細明體; color: #C0504D">今不審其在己者，而反備之于人，</span><span style="font-family:
標楷體;color:#C0504D">言不慎行己之德，而乃反備天下之人來誅也。</span><span style="font-family: 新細明體; color: #C0504D">天下非一湯、武也，殺一人，則必有繼之者也。且湯武之所以處小弱而能以王者，以其有道也。桀、紂之所以處彊大而見奪者，以其無道也。今不行人之所以王者，而反益己之所以奪，是趨亡之道也。武王剋殷，欲築宮於五行之山。</span><span style="font-family:標楷體;color:#C0504D">五行山，今太行山也。在何內野王縣北上黨關也。</span><span style="font-family: 新細明體; color: #C0504D">周公曰，不可。夫五行之山，固塞險阻之地也。使我德能覆之，則天下納其貢職者迴也。</span><span style="font-family:標楷體;color:#C0504D">迴，迂難也。迴，或作固。固，必也。</span><span style="font-family: 新細明體; color: #C0504D">使我有暴亂之行，則天下之伐我難矣。</span><span style="font-family:
標楷體;color:#C0504D">周公言我有暴亂之行，則天下當來伐我，無為於五行之山，使天下來伐我者難也。言其依德，不侍險也。</span><span style="font-family: 新細明體; color: #C0504D">此所以三十六世而不奪也。周公可謂能持滿矣。</span><span style="font-family:標楷體;color:#C0504D">滿，滿而不溢也。故曰能持滿也。</span></p>
		<p style="margin:0cm;margin-bottom:.0001pt;line-height:150%" align="left">
		<span lang="EN-US" style="font-family:標楷體;color:#C0504D">&nbsp;&nbsp;&nbsp; </span>
		<span style="font-family: 新細明體; color: #C0504D">昔者，周書有言曰，</span><span style="font-family:標楷體;color:#C0504D">周史之書。</span><span style="font-family: 新細明體; color: #C0504D">上言者，下用也；下言者，上用也。</span><span style="font-family:標楷體;color:#C0504D">可否相濟。</span><span style="font-family: 新細明體; color: #C0504D">上言者，常也；</span><span style="font-family:標楷體;
color:#C0504D">為君常也。</span><span style="font-family: 新細明體; color: #C0504D">下言者，權也。此存亡之術也。</span><span style="font-family:標楷體;color:#C0504D">權，謀也。謀度事宜，不失其道也。</span><span style="font-family: 新細明體; color: #C0504D">唯聖人為能知權。言而必信，期而必當，天下之高行也。直躬其父攘羊而子證之，</span><span style="font-family:標楷體;color:#C0504D">直躬，楚葉縣人也。葉公子高謂孔子曰，吾黨有直躬者，其父攘羊而子證之。孔子曰，吾黨之直者異於是，父為子隱，子為父隱，直在其中矣。凡六畜自來，而取之曰攘之。</span><span style="font-family: 新細明體; color: #C0504D">尾生與婦人期而死之。</span><span style="font-family:標楷體;
color:#C0504D">尾生，魯人，與婦人期於梁下，水至溺死也。</span><span style="font-family: 新細明體; color: #C0504D">直而證父，信而溺死，雖有直信，孰能貴之。夫三軍矯命，過之大者也。秦穆公興兵襲鄭，過周而東。</span><span style="font-family:標楷體;color:#C0504D">以兵伐國，不擊鼓，密聲，曰襲。周者，王城也。公羊傳曰，王城者，河西周也。今河南縣也。</span><span style="font-family: 新細明體; color: #C0504D">鄭賈人弦高將西販牛，道遇秦師於周鄭之間，乃矯鄭伯之命，犒以十二牛，賓秦師而卻之，</span><span style="font-family:標楷體;color:#C0504D">非君命也，而稱君命，曰矯。酒肉曰嚮，牛羊曰犒，芬其枯槁也。秦師曰行千里而襲之，遠主有備而師無繼，不如還，遂還師而去也，故曰卻之。</span><span style="font-family: 新細明體; color: #C0504D">以存鄭國。故事有所至，信反為過，誕反為功。</span><span style="font-family:標楷體;color:#C0504D">信為過者，尾生是。誕為功者，弦高是也。</span><span style="font-family: 新細明體; color: #C0504D">何謂失禮而有大功，昔楚恭王戰於陰陵，</span><span style="font-family:
標楷體;color:#C0504D">恭王與晉厲戰於&#38530;陵，呂錡射於恭王，中（厥）〔目〕</span><span lang="EN-US" style="font-size: 9.0pt; line-height: 150%; font-family: 新細明體; color: #C0504D; background: lime">#13</span><span style="font-family:標楷體;
color:#C0504D">因而擒之。過而能改，故曰恭也。</span><span style="font-family: 新細明體; color: #C0504D">潘尪、養由基、黃衰微、公孫丙相與篡之，</span><span style="font-family:標楷體;color:#C0504D">四子，楚大夫，篡晉取恭王。衰，讀繩之維。微讀抆誠之抆也。</span><span style="font-family: 新細明體; color: #C0504D">恭王懼而失體，</span><span style="font-family:標楷體;
color:#C0504D">威儀不如常，坐不能起也。</span><span style="font-family: 新細明體; color: #C0504D">黃衰微舉足&#36469;其體，恭王乃覺。怒其失禮，奮體而起，四大夫載而行。</span><span style="font-family:標楷體;color:#C0504D">失禮，謂舉足&#36469;君也。</span><span style="font-family: 新細明體; color: #C0504D">昔蒼吾繞娶妻而美，以讓兄，此所謂忠愛而不可行者也。</span><span style="font-family:標楷體;
color:#C0504D">蒼吾繞，孔子時人。以妻美好，推與其兄。於兄則愛矣，而違親近曲顧之義，故曰不可行也。</span><span style="font-family: 新細明體; color: #C0504D">是故聖人論事之扃曲直，與之屈伸偃仰，無常儀表，時屈時伸。卑弱柔如蒲韋，非攝奪也；剛強猛毅，志厲青雲，非本矜也；以乘時應變也。夫君臣之接，屈膝卑拜，以相尊禮也；至其迫於患也，則舉足蹙其體，天下莫能非也。是故忠之所在，禮不足以難之也。孝子之事親，和顏卑體，奉帶運履，</span><span style="font-family:標楷體;color:#C0504D">運，正迴也。</span><span style="font-family: 新細明體; color: #C0504D">至其溺也，則捽其髮而拯，</span><span style="font-family:標楷體;color:#C0504D">拯，升也。出溺曰拯也。</span><span style="font-family: 新細明體; color: #C0504D">非敢驕侮，以救其死也。故溺則捽父，祝則名君，</span><span style="font-family:標楷體;color:#C0504D">孟子曰，嫂溺而不拯，是豺狼也。而況父兄乎。故溺則拯之。祝則名君，周人以諱事神敬至也。</span><span style="font-family: 新細明體; color: #C0504D">勢不得不然也，此權之所設也。故孔子曰，可以共學矣，而未可以適道也。</span><span style="font-family:標楷體;color:#C0504D">適，之。道，仁義之善道。</span><span style="font-family: 新細明體; color: #C0504D">可與適道，未可以立也。</span><span style="font-family:標楷體;
color:#C0504D">立德、立功、立言。</span><span style="font-family: 新細明體; color: #C0504D">可以立，未可與權。權者，聖人之所獨見也。故忤而後合者，謂之知權。</span><span style="font-family:標楷體;color:#C0504D">忤，逆不合也。權，因事制宜，權量輕重，無常形勢，能（合）〔令〕</span><span lang="EN-US" style="font-size: 9.0pt; line-height: 150%; font-family: 新細明體; color: #C0504D; background: lime">#14</span><span style="font-family:標楷體;
color:#C0504D">醜反善，合於宜適，故聖人獨見之也。</span><span style="font-family: 新細明體; color: #C0504D">合而後舛者，謂之不知權。不知權者，善反醜矣。故禮者，實之華而偽之文也，方於卒迫窮遽之中也，則無所用矣。</span><span style="font-family:標楷體;color:#C0504D">無所用於禮也。</span><span style="font-family: 新細明體; color: #C0504D">是故聖人以文交於世，而以實從事於宜，不結於一&#36857;之塗，凝滯而不化，是故敗事少而成事多，號令行于天下而莫之能非矣。</span><span style="font-family:標楷體;color:#C0504D">結，猶眾也。</span><span lang="EN-US" style="font-family:&quot;New MingLiu&quot;;color:#C0504D"><br>
		</span><span style="font-family: 新細明體; color: #C0504D">　　猩猩知往而不知來，</span><span style="font-family:標楷體;color:#C0504D">猩猩，北方獸名，人面獸身，黃色。禮記曰，猩猩能言，不離走獸。見人往走，則知人姓字。此知往也。又嗜酒，人以酒搏之，飲而不能息，不知當醉，以擒其身，故曰不能知來也。</span><span style="font-family: 新細明體; color: #C0504D">乾鵠知來而不知往，</span><span style="font-family:標楷體;
color:#C0504D">乾鵠，鵲也，人將有來事憂喜之徵，則鳴，此知來也。知歲多風，多巢於木枝，人皆探其卵，故曰不知往也。乾，讀乾燥之乾。鵠讀告退之告。</span><span style="font-family: 新細明體; color: #C0504D">此脩短之分也。昔者萇弘，周室之執數者也，</span><span style="font-family:
標楷體;color:#C0504D">萇弘，周景王之大夫也。數，曆術。</span><span style="font-family: 新細明體; color: #C0504D">天地之氣，日月之行，風兩之變，律曆之數，無所不通，然而不能自知，車裂而死。</span><span style="font-family:標楷體;color:#C0504D">晉范、中行氏之難，以畔其君也。周劉氏與晉范氏世為婚姻，萇弘事劉文公，故周人助范氏。至敬王二十八年，晉人讓周，周為殺萇弘以釋之，故曰而不能自知，車裂而死也。</span><span style="font-family: 新細明體; color: #C0504D">蘇秦，匹夫徒步之人也，靻矯嬴蓋，經營萬乘之主，服諾諸侯，然不自免於車裂之患。</span><span style="font-family:標楷體;color:#C0504D">蘇秦，洛陽人也。嬴，嬴囊也。蓋，步蓋也。蘇秦相趙，趙封之為武安君。初帶籯囊，襜步蓋，歷說萬乘之君，合東山之從，利病之勢，無所不下，使諸侯服從，無有不服諾者。故曰服諾諸侯，不自免於車裂之患。說在詮言之篇。</span></p>
		<p style="margin:0cm;margin-bottom:.0001pt;line-height:150%" align="left">
		<span lang="EN-US" style="font-family:標楷體;color:#C0504D">&nbsp;</span></p>
		<p style="margin:0cm;margin-bottom:.0001pt;line-height:150%" align="left">
		<span style="font-family:標楷體;color:#C0504D">淮南鴻烈解卷之十九竟</span></p>
		<p style="margin:0cm;margin-bottom:.0001pt;line-height:150%" align="left">
		<span lang="EN-US" style="font-family:標楷體;color:#C0504D">&nbsp;</span></p>
		<p style="margin:0cm;margin-bottom:.0001pt;line-height:150%" align="left">
		<span lang="EN-US" style="font-size:9.0pt;line-height:150%;font-family:新細明體;color:#C0504D">
		#1</span><span style="font-size:9.0pt;line-height:150%;font-family:新細明體;color:#C0504D">『無』，『民』字之誤，據集解本改。</span></p>
		<p style="margin:0cm;margin-bottom:.0001pt;line-height:150%" align="left">
		<span lang="EN-US" style="font-size:9.0pt;line-height:150%;font-family:新細明體;color:#C0504D">
		#2</span><span style="font-size:9.0pt;line-height:150%;font-family:新細明體;color:#C0504D">『共』，『其』字之誤，據集解本改。</span></p>
		<p style="margin:0cm;margin-bottom:.0001pt;line-height:150%" align="left">
		<span lang="EN-US" style="font-size:9.0pt;line-height:150%;font-family:新細明體;color:#C0504D">
		#3</span><span style="font-size:9.0pt;line-height:150%;font-family:新細明體;color:#C0504D">『伐』，『侯』字之誤，據集解本改。</span></p>
		<p style="margin:0cm;margin-bottom:.0001pt;line-height:150%" align="left">
		<span lang="EN-US" style="font-size:9.0pt;line-height:150%;font-family:新細明體;color:#C0504D">
		#4</span><span style="font-size:9.0pt;line-height:150%;font-family:新細明體;color:#C0504D">『不』，『微』字之誤，據集解本改。<span lang="EN-US"><br>
		#5</span>『往』，『柱』字之誤，據集解本改。<span lang="EN-US"><br>
		#6</span>『別』，『刺』字之誤，據集解本改。<span lang="EN-US"><br>
		#7</span>『髮』，『接』字之誤，據集解本改。<span lang="EN-US"><br>
		#8</span>『四』，『西』字之誤，據集解本改。<span lang="EN-US"><br>
		#9</span>『其』，『北』字之誤，據集解本改。<span lang="EN-US"><br>
		#10</span>『徘』，『供』字之誤，據集解本改。<span lang="EN-US"><br>
		#11</span>『之』，『一』字之誤，據集解本改。<span lang="EN-US"><br>
		#12</span>『伐』，『滅』字之誤，據集解本改。<span lang="EN-US"><br>
		#13</span>『厥』，『目』字之誤，據集解本改。<span lang="EN-US"><br>
		#14</span>『合』，『令』字之誤，據集解本改。</span></td>
        </tr>
		</table>
    <p>　</p>
    <table border="1" cellspacing="1" width="94%" id="table2" bordercolorlight="#000080" bordercolordark="#000080" bgcolor="#FFFFE6">
      <tr>
        <td width="15%" align="center" style="font-family: MingLiU,MingLiU; font-size: 12pt">
    <font color="#800000">製作單位</font></td>
        <td width="81%" align="center" style="font-family: MingLiU,MingLiU; font-size: 12pt">
    <font color="#800000">道教學術資訊網站</font></td>
      </tr>
      <tr>
        <td width="15%" align="center" style="font-family: MingLiU,MingLiU; font-size: 12pt">
    <font color="#800000">製作</font></td>
        <td width="81%" align="center" style="font-family: MingLiU,MingLiU; font-size: 12pt">
    <font color="#800000">洪百堅</font></td>
      </tr>
      <tr>
        <td width="15%" align="center" style="font-family: MingLiU,MingLiU; font-size: 12pt">
    <font color="#800000">資料來源</font></td>
        <td width="81%" align="center" style="font-family: MingLiU,MingLiU; font-size: 12pt">
    <font color="#800000">正統道藏</font></td>
      </tr>
      <tr>
        <td width="15%" align="center">
    <p style="line-height: 150%; margin-top: 0; margin-bottom: 0">
    <font color="#800000">志工人員</font></td>
        <td width="71%" align="center">
    <p style="line-height: 150%; margin-top: 0; margin-bottom: 0">
    <font color="#800000">王玉琤　羅建英</font></td>
      </tr>
		<tr>
        <td width="15%" align="center">
    <p style="line-height: 150%; margin-top: 0; margin-bottom: 0">
    <font color="#800000">文字校正</font></td>
        <td width="71%" align="center">
    <p style="line-height: 150%; margin-top: 0; margin-bottom: 0">
    <font color="#800000">新道藏編纂小組</font></td>
      </tr>
      <tr>
        <td width="15%" align="center" style="font-family: MingLiU,MingLiU; font-size: 12pt"><font color="#800000">讚助人</font></td>
        <td width="81%" align="center" style="font-family: MingLiU,MingLiU; font-size: 12pt">　</td>
      </tr>
       </table>
    </td>
    <td width="15%"></td>
  </tr>
</table>
</div>
</body>
</html>
